شناور کلاس «حیدر» به یگان مرزبانی دریایی ناجا الحاق شد
شناور کلاس «حیدر» پس از انجام آزمایش‌های ساحل و دریا توسط سازمان صنایع دریایی وزارت دفاع، به نیروی انتظامی الحاق شد.
به گزارش ایسنا، آئین تحویل دهی و الحاق شناورهای «کلاس حیدر» به دریابانی نیروی انتظامی صبح امروز (دوشنبه) در صنایع دریایی شهید درویشی بندرعباس با حضور امیر سرتیپ امیر حاتمی وزیر دفاع و پشتیبانی نیروهای مسلح، امیر سرتیپ امیر رستگاری رئیس سازمان صنایع دریایی وزارت دفاع و سردار حسین اشتری فرمانده نیروی انتظامی برگزار شد.
شناور کلاس حیدر با فرم بدنه ویژه از جنس آلومینیوم دریایی با قابلیت هیدرو دینامیکی بالا دارای ویژگی‌های تعادل در فورس های بالا و دریای مواج، متناسب با قابلیت‌های مورد انتظار از شناورهای SAR و ویژه Self-righting جهت حفظ تعادل و غرق نشدن شناور حتی در زاویه رول بالا (۱۸۰ درجه‌ای) ساخته شده و در کشورهای مختلف جهان با مأموریت جستجو و نجات و نیز گشت و کنترل و بازرسی دریایی مورد استفاده قرار گرفته است.
بر اساس نیاز دریایی نیروی انتظامی جمهوری اسلامی ایران، مأموریت طراحی ساخت و تولید این شناور با رویکرد بومی‌سازی و بهبود ویژگی‌های فنی و عملیاتی شناور مانند سرعت در دریا، قابلیت حرکت در موج، قابلیت زیست و همچنین ارتقای ویژگی‌های رقابتی در مقایسه با شناورهای موجود در دنیا به سازمان صنایع دریایی وزارت دفاع واگذار و چند مورد از این شناور از سال ۹۶ تکمیل و پس از انجام آزمایش‌های ساحل و دریا مراسم الحاق این شناور به نیروی انتظامی برگزار شد.
جنس بدنه شناور کلاس حیدر آلومینیوم دریایی و طول آن ۱۹.۳ متر، عرض ۴.۶ متر، آبخور ۱.۲ متر، ارتفاع عرشه اصلی ۲.۸ متر و حداکثر سرعت آن ۳۵ نات است.
انتهای پیام
