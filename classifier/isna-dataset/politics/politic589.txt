فرجی‌راد: ترامپ نیازمند مذاکره است
یک استاد ژئوپلیتیک دانشگاه با بیان این‌که آمریکا با اعمال تحریم‌ها می‌خواهد هیمنه خودش را حفظ کند، گفت: ترامپ به دنبال انتخابات است و لذا از اهرم فشار استفاده می‌کند تا مذاکره انجام شود.
عبدالرضا فرجی راد در گفت‌وگو با ایسنا درباره این‌که آمریکا و ترامپ با رفتارهای دوگانه شایستگی مذاکره را ندارند، گفت: ترامپ وقتی تحریم می‌کند، تصمیم خود را گرفته و برایش سخت است که عقب نشینی کند، زیرا تاکتیکی فکر می‌کند یعنی بیش‌تر به دنبال انتخابات است، منافع ملی آمریکا را خیلی مد نظر ندارد و به دنبال تبلیغات است.
وی با تاکید بر این‌که اگر ترامپ بخواهد به برجام برگردد، برایش به معنای خودکشی است، اظهار کرد: مخالفین دمکرات که اکنون کاندیدا هستند شروع به تبلیغات علیه او کرده‌اند بر این مبنا که تو به اعتبار آمریکا صدمه زدی و مگر سیاست بچه بازی است، از سوی دیگر ترامپ در این وضعیت طرفدارانش را هم از دست می‌دهد.
این استاد دانشگاه افزود: بنابراین باید فشار بیاورد که بگوید راهی را انتخاب کردم که قبل از انتخابات هم آنرا تبلیغ کردم. از برجام هم طبق گفته‌هایم خارج شدم و این راه را ادامه می‌دهم.
سفیر سابق ایران در نروژ همچنین بیان کرد: از سوی دیگر اتفاقاتی که در چند هفته گذشته رخ داد مانند مساله سرنگونی پهپاد که کاملاً به طور مستقیم به آمریکا مربوط می‌شود و یا مساله موشک‌های حوثی‌ها که غیر مستقیم آمریکا را درگیر کرده، می‌طلبد که آمریکا به سرعت برای این‌که هیمنه خود را حفظ کند، اقدامی انجام می‌داد.
فرجی راد ادامه داد: همچنین ترامپ به مذاکره هم نیاز دارد و برای همین فشار می‌آورد تا مذاکره انجام شود، معتقدم آمریکایی‌ها در یک سردرگمی به سر می‌برند، یک کار اشتباه شروع شد و آن کار اشتباه آن‌ها را در سردر گمی قرار داد، از یک طرف فشارهای آن‌ها جنبه اقتصادی دارد، از طرفی هم نمی‌خواهند بجنگند زیرا نتیجه‌اش برای‌شان مشخص نیست و تصور می‌کنند در انتخابات بازنده می‌شوند.
وی اظهار کرد: از سوی دیگر تصور می‌کنند اگر در مقابل اقدامات ایران به ویژه پهپاد اقدامی نکنند، هیمنه آمریکا که نتیجه‌اش پایین آمدن رأی ترامپ و سردرگمی در سیاست خارجی‌شان است، از بین می‌رود.
این استاد ژئوپلیتیک دانشگاه تاکید کرد: بنابراین باید دقت کنیم نسبت به حوادثی که پیش می‌آید، اولاً مغرور نباشیم، در ثانی با دقت با اروپایی‌ها که برخی از آن‌ها تا حدودی به آمریکا تمایل پیدا کرده و کشورهایی مانند فرانسه، آلمان و انگلیس و برخی دیگر که تلاش دارند به بهانه حفاظت از کشتی‌ها در خلیج فارس حضور داشته باشند، گفت‌وگوها را همچون گذشته ادامه دهیم و اروپایی‌ها را قانع کنیم که فشارهای آمریکا این تنش‌ها را به وجود آورده است.
فرجی راد همچنین بیان کرد: سایر کشورهای منطقه که با این‌ها همکاری می‌کنند مانند عربستان و امارات باید متوجه شوند که اگر درگیری شروع شود ابتدا دودش به چشم خودشان به ویژه امارات می‌رود. طبیعتاً وقتی درگیری رخ دهد در این جنگ هم آمریکا، عربستان و هم ایران و بیش از همه کشورهای عرب حاشیه خلیج فارس این امارات است که صدمه می‌بیند و باید به آن‌ها گوشزد کرد که دست بردارند و حداقل استقلال یا بی‌طرفی خود را در این قضایا نشان دهند.
انتهای پیام
