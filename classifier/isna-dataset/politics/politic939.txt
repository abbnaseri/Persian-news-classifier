بروجردی: آمریکا محاسبه غلطی برای تجاوز به حریم هوایی کشورمان انجام داد
یک عضو کمیسیون امنیت ملی و سیاست خارجی مجلس هدف آمریکا از تجاوز به حریم هوایی ایران را حمایت از کشورهای منطقه دانست و گفت: آمریکا با این کار خواست این پیام را به کشورهای منطقه که پایگاه‌های نظامی دارد، بدهد که می‌تواند در مقابل ایران عرض اندام کند که محاسبه‌اش غلط از آب درآمد.


علاالدین بروجردی در گفت‌وگو با ایسنا، در تحلیلی از هدف آمریکا از تجاوز به حریم هوایی ایران گفت: آمریکا به دنبال حمایت از کشورهای منطقه است تا آنها احساس کنند که اگر کشورشان را در اختیار آمریکا برای استقرار پایگاه نظامی قرار داده‌اند و از آمریکا سلاح می‌خرند در مقابل آمریکا هم از آنها در مقابل ایران می‌تواند حمایت کند. به عبارت دیگر آمریکا خواست با ورود پهپاد جاسوسی به کشور ما عرض اندامی برای آنها نماید که در نهایت محاسبه‌اش غلط از آب در آمد.
وی با تاکید بر اینکه آمریکایی‌ها این بار هم همچون گذشته محاسباتشان درباره ایران غلط بود گفت: آنها پهپاد فوق مدرنی را وارد حریم هوایی ایران کردند چون تصورشان این بود که ایران توانایی شناسایی و برخورد ندارد اما مثل همیشه اشتباه کردند.
این عضو کمیسیون امنیت ملی و سیاست خارجی مجلس با بیان اینکه برخی کشورهای منطقه همچون عربستان، امارات و بحرین نیز در چنین شرایطی مجری دستورات آمریکا در منطقه هستند، گفت: آنها اختیاری از خود ندارند. کما اینکه اخیراً هم اظهارنظری از سوی برخی مقامات اماراتی مطرح شد و به دنبال آن هم وزارت خارجه کاردار امارات را احضار و مراتب رسمی اعتراض جمهوری اسلامی ایران را اعلام کرد.
وی در پایان تاکید کرد: این اقدام آمریکا در حافظه ملت ایران باقی می‌ماند و باید آمریکا مسئولیت خود را به لحاظ سیاسی و بین‌المللی در این باره بپذیرد.
انتهای پیام
