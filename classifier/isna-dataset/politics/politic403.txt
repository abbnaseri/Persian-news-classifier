گزارش ایسنا از سومین جلسه دادگاه شرکت نادین فرتاک پارسیان
سومین جلسه دادگاه رسیدگی به اتهامات ۱۰ نفر از متهمان اقتصادی معروف به شرکت نادین فرتاک پارسیان امروز (سه‌شنبه) به ریاست قاضی صلواتی در شعبه چهارم دادگاه ویژه رسیدگی به جرایم اخلالگران و مفسدان اقتصادی برگزار شد.
به گزارش ایسنا، سومین جلسه دادگاه رسیدگی به اتهامات مریم هاشمی فرزند محمد، مدیرعامل شرکت نادین فرتاک پارسیان و با حضور نماینده دادستان، متهمین و وکلای آنها و تعداد زیادی از شکات پرونده قاصی که در حین خروج از کشور دستگیر شد، محمد هاشمی فرزند محمدرضا، علی هاشمی فرزند محمد، مصطفی هاشمی فرزند محمدرضا، محمدرضا هاشمی فرزند محمد، حسن هاشمی فرزند علی اکبر، ابوالفضل هاشمی فرزند غلامحسین، محسن ثابت قدم راسخ فرزند علیرضا، ابراهیم مختاری فرزند احمد و بهرام شازده احمدی فرزند اکبر به اتهام مشارکت در اخلال عمده در نظام اقتصادی کشور به نحو عمده از طریق جذب سپرده در قالب عقد مضاربه منتهی به حیف و میل سپرده گذاری و سردستگی گروه مجرمانه و تحصیل مال از طریق نامشروع و پولشویی با ۲۶۴ نفر شاکی به ریاست قاضی صلواتی برگزار شد.

در ابتدای این جلسه که با حضور نماینده دادستان، متهمین و وکلای آنها و تعداد بسیاری از شکات برگزار شد، قاضی صلواتی از متهم مریم هاشمی خواست که ادامه دفاعیات خود را مطرح کند.
 
متهم مریم هاشمی با حضور در جایگاه اظهار کرد: آنچه که طبق کیفرخواست در خاطرم هست این است که فعالیت شرکت من (نادین فرتاک پارسیان) از سال ۹۵ مبنی بر احداث مراکز تولیدی آغاز شده است که اکثر این قراردادهای من با فردی به نام آقای محمودی است که متأسفانه این امکان به خاطر غفلت خودم ادامه پیدا کرد.

وی افزود: در مورد مسائلی که شکات در جلسه دیروز مطرح کردند می‌خواهم بگویم که یک مقداری از روی بغض این حرف‌ها مطرح شد.

متهم مریم هاشمی گفت: مشکل برای شرکت از تاریخ تیرماه ۹۵ به وجود آمده بود و این موضوع را اعلام کردم و حتی در تلگرام اعلام کردم که شرکت ما با مشکل مواجه شده است.

وی افزود: شک‌هایی به وجود آمده که از همه خواهش می‌کنم در حرف‌هایی که با من داشته‌اند تجدید نظر کنند.

متهم هاشمی گفت: بعضی از آقایان به واسطه برادرانم، اقوام و دوستان در شرکت آمدند و شایعاتی مطرح کردند که نه به من و نه به خانواده‌ام مربوط نمی‌شود.

وی افزود: من از اسلام سو استفاده نکردم و گذشته من مشخص است.

متهم مریم هاشمی اظهار کرد: با طرحی که ارائه کردم می‌شود خسارات را جبران کرد و امیدوارم پیگیری برای آقای محمودی ادامه پیدا کند.

قاضی صلواتی در ادامه سومین جلسه رسیدگی به پرونده شرکت نادین فرتاک پارسیان خطاب به متهم مریم هاشمی گفت: هر روز به تعداد شکات اضافه می‌شود و ممکن است میزان سرمایه‌گذاری از ۶۹ میلیارد بیشتر شود. چه پاسخی دارید؟
متهم مریم هاشمی پاسخ داد: مطمئنم طلبم از آقای محمودی ۱۸۵ میلیارد است و ۶۳.۵ میلیارد اصل پول بوده است.
قاضی صلواتی به متهم هاشمی تذکر داد: دیروز صحبت کردیم محمودی وجود خارجی ندارد و دیگر بحثی راجع به آن نداریم.
متهم مریم هاشمی گفت: طبق گفته آقای بهشتی، ورودی من برای آنها در سال ۹۳، ۷۵۰ هزار دلار بوده است که اسناد آن در اسناد تحویلی به دادسرا موجود است.
وی افزود: مبلغ واریزی در عراق برای هتل صفا به مبلغ ۱۲۰۰ میلیون دلار به آقای ماجد بوده که الان حدود ۴ میلیون دلار است.
قاضی صلواتی از متهم سوال کرد آن موقع چقدر دادی که وی پاسخ داد: حدود ۱۲۰۰ میلیون دلار بود.
رئیس دادگاه خطاب به متهم گفت: آخرین سرمایه‌گذاری شما در لندن بوده است.
متهم مریم هاشمی پاسخ داد: برای لندن توسط آقای هاشمی پیشنهادی به من شد.
قاضی صلواتی اظهار کرد: حدوداً ۴ میلیارد در قزاقستان، برای هتل صفا در عراق ۴ میلیارد تومان است.
متهم هاشمی گفت: برای آقای بهشتی ۸۰ میلیون تومان برای مهمان‌پذیری در لندن واریز شده است. این قراردادهایی است که خودم برای شرکت بستم و برای سرمایه‌گذاری به آقای محمودی نبوده است.
قاضی صلواتی در خصوص داشتن سابقه یا فعالیت اقتصادی یا بانکی از متهم مریم هاشمی سوال کرد که وی پاسخ داد: سابقه بانکی نداشتم اما فعالیت اقتصادی در مورد پرورش ماهی در قصر شیرین داشتم.
قاضی صلواتی افزود: با توجه به رشته تحصیلی شما که رشته انیمیشن بوده بهتر نبود که در رشته خودتان فعالیت می‌کردید و با سرمایه مردم بازی نمی‌کردید؟
رئیس دادگاه گفت: با توجه به اینکه شما مجوز بانک مرکزی و سابقه بانکی نداشتید نمی‌توانستید وارد این مقوله شوید.
متهم مریم هاشمی در مورد اینکه برخی از شکات اعلام کردند که در مراجعه به وی، آنها را تهدید کرده است، گفت: اگر کسی ادعا می‌کند که تهدید شده همین جا اعلام کند که کجا و چه زمانی بوده است. من به هیچ عنوان به کسی نگفتم که شکایت کند یا شکایت نکند.
در ادامه قاضی صلواتی از وکیل مدافع متهم مریم هاشمی خواست که دفاعیات خود بیان کند.
وکیل مدافع متهم هاشمی در قرائت لایحه دفاعیه خود اظهار کرد: شرکت نادین فرتاک پارسیان یک شرکت تولیدی به منظور خدمات بوده است. هدف اصلی آن تولید و صادرات بوده و بنا بر اساسنامه هدفی غیر از این نداشته است. به ویژه اینکه در تحولات نوین جهانی و کاهش تعرفه‌ها حرکت کرده و برای رشد در جهت اقتصادی پایدار شکل گرفته است.
وی افزود: همه قراردادها در قالب مضاربه بوده و همه سرمایه گذاران از این موضوع مطلع بوده‌اند. عمل ایشان با توجه به جهل به قانون است. صرف وصول وجوه مردم به صورت سپرده و عقد مضاربه جرم محسوب نمی‌شود چون قصد متهم قصد اخلال در نظام اقتصادی کشور نبوده و بارها اذعان نموده‌اند که قصد خیر داشته‌اند.
وکیل مدافع متهم مریم هاشمی گفت: موکله به هیچ عنوان قصد اذیت و آزار دیگران و اتلاف اموال شکات را نداشت است و حاضر به ارائه طریق برای مشکلات به قوه قضائیه است.
در ادامه نماینده دادستان از متهم خواست به سوالاتی درباره اظهارات امروزش پاسخ دهد.
نماینده دادستان در مورد قراردادهایی که متهم با آقای محمودی داشته سوال کرد که اسناد آن کجاست که متهم مریم هاشمی پاسخ داد: در دفتر آقای محمودی که اگر غفلت نمی‌کردم الان مدارک داشتیم. شرکت من در سال ۹۴ تأسیس شد.
نماینده دادستان سوال کرد: چه کسی غیر از شما و بهشتی است که محموده را دیده است؟
متهم مریم هاشمی پاسخ داد: اگر من به آقای بهشتی یادآوری کنم شاید به خاطر بیاورند.
متهم مریم هاشمی خطاب به متهم دیگر پرونده آقای ثابت قدم گفت شما آقای محمودی را دیده‌اید.
ثابت قدم پاسخ دا د: اینگونه نیست. من کسی را نمی‌شناسم و ندیده‌ام.
قاضی صلواتی خطاب به متهم ثابت قدم گفت: نشانه‌هایی که این خانم می‌دهد را قبول دارید؟
ثابت قدم پاسخ داد: من اصلاً این آدم را ندیده‌ام.
متهم مریم هاشمی خطاب به ثابت قدم گفت: شما به من کمک کن.
ثابت قدم پاسخ داد: من شخصی به نام آقای طاووسی را می‌شناسم و چهره شناسی هم می‌کنم.
قاضی صلواتی مجدداً از ثابت قدم سوال کرد که شما آقای محمودی را ندیده‌اید و نمی‌شناسید که وی پاسخ داد: والله ندیده‌ام.
نماینده دادستان خطاب به متهم مریم هاشمی گفت: دادسرا و وزارت اطلاعات بالغ بر ۶ ماه در مورد محمودی بررسی کردند و حتی هتلی که در مشهد گفتید بررسی شد که چنین شخصی وجود ندارد.
در این لحظه قاضی صلواتی خطاب به متهم گفت: برای دادسرا محرز شده که محمودی وجود ندارد، بهتر است شما مشخص کنید پول‌ها کجاست.
نماینده دادستان هم خطاب به متهم مریم هاشمی گفت: من به عنوان مجری قانون تکلیف دارم اعلام کنم اگر شما صداقت داشته باشید به نفع شما خواهد بود.
متهم مریم هاشمی گفت: اشتباه بزرگ مشاوران حقوقی بنده این است که قراردادها را تفکیک نکردند. من علم به قانون نداشتم. من با آقای شکری قرارداد داشتم.
نماینده دادستان گفت: پذیرش سناریویی که ساختید سخت است. چرا آقایانی که می‌گوئید محمودی را ندیده‌اند.
متهم پاسخ داد: این آقایان سرمایه گذاران من بودند. تأسیس شرکت ما سال ۹۴ بوده است که بعد از اینکه خواستیم شرکت را ثبت کنیم گفتند نام بدهید. نادین فرتاک پارسیان نام شرکت من است و گریس بند نام برند من است.
در ادامه این جلسه قاضی صلواتی از محمد هاشمی یکی از متهمان پرونده خواست که با حضور در جایگاه دفاعیات خود را ارائه کند.
متهم محمد هاشمی گفت: من به همه افراد می‌گفتم شرکت وجود دارد و بروید با شرکت قرارداد ببندید.
قاضی صلواتی از این متهم در خصوص تعداد چک‌هایی که دست مردم دارد سوال کرد که وی پاسخ داد: تعدادشان را نمی‌دانم.
قاضی صلواتی در خصوص بیمه بودن سهام و سرمایه شرکت از متهم محمد هاشمی سوال کرد که وی پاسخ داد: از طرف شرکت بود.
متهم محمد هاشمی در ادامه گفت: رشته تحصیلی من دامپزشکی است و حرف‌هایی که به من گفته می‌شد به دیگران انتقال می‌دادم.
نماینده دادستان خطاب به متهم محمد هاشمی در توضیح موضوع مشارکت گفت: حداقل فعالیتی که به عنوان مداخله در مور اجرایی داشته باشید به عنوان مشارکت محسوب می‌شود.
وی افزود: دقیقاً مشخص کنید پول‌هایی که دریافت کردید برای چه کاری بوده است.
متهم محمد هاشمی گفت: برای عقد قرارداد مکتوب دریافت شده و من پول‌ها را حیف و میل نکردم.
نماینده دادستان خطاب به متهم محمد هاشمی گفت: شما چه کاره بودید که پول‌ها را دریافت می‌کردید؟
متهم محمد هاشمی پاسخ داد: از روی اعتماد پول را واریز می‌کردند. یک سال است که در زندان هستم و طی این مدت حقوق را خوانده‌ام. کسانی اینجا حضور دارند و از خانواده‌شان پول جذب کردند، چرا ایشان اتهام اخلال در نظام اقتصادی ندارند؟
نماینده دادستان خطاب به متهم محمد هاشمی سوال کرد که شما چه کاره شرکت هستید که سرمایه‌ها را تضمین می‌کردید که وی پاسخ داد: اینها امانی بوده است.
نماینده دادستان اظهار کرد: شما قراردادها را برای شرکت به عنوان واسط منعقد می‌کردید و سرمایه‌ها را به حساب خانم مریم هاشمی وارد کردید.
متهم محمد هاشمی خطاب به دادستان گفت: در کیفرخواست خواندید که من فشنگ برای سپاه قدس جابجا می‌کنم.
قاضی صلواتی خطاب به متهم محمد هاشمی اظهار کرد: اتهام شما همان چیزی است که در دادگاه اعلام کرده است.
در ادامه این جلسه قاضی صلواتی از متهم دیگر این پرونده علی هاشمی خواست که در جایگاه حضور یابد و دفاعیات خود را بیان کند.
متهم علی هاشمی با حضور در جایگاه خود را فرزند محمد، متولد ۱۳۴۵، بازنشسته و دارای لیسانس حقوق معرفی کرد و گفت که سابقی کیفری ندارد.
وی افزود: از ۱۵ سالگی عضو بسیج مسجد محل بودم و سو نیت خاصی نداشتم که بخواهم اخلال ایجاد کنم. من فعالیت یک ساله‌ام را بر اساس شعار ابتدای سال مقام معظم رهبری برنامه ریزی می‌کنم و آدم سودجویی نیستم که بخواهم از موقعیت کاری خودم سو استفاده کنم.
متهم علی هاشمی گفت: خیلی در جذب سرمایه فعالیت نمی‌کردم و حتی به همشیره‌ام گفتم که من در مورد مسائل اقتصادی اطلاعاتی ندارم. وقتی ایشان دیدند که فعالیت‌شان گسترده می‌شود خواهرم گفت که شرکت ثبت کن و به فعالیتت ادامه بده. همه هدف ما این بوده که فعالیت‌مان مجوزدار و قانونمند باشد.
این متهم در حین ارائه دفاعیاتش که مشکلی برای سخن گفتن وی پیش آمد گفت که از غواصان کربلای چهار است.
قاضی صلواتی در ادامه از متهم علی هاشمی در خصوص مسئولیتش در شرکت سوال کرد که وی پاسخ داد: برای تحقق اهداف شرکت عضو هیأت مدیره بودم. چون عده‌ای از سهامداران از همکارانم بودند و گفتند ما تو را می‌شناسیم و شناختی از خواهرت نداریم.
قاضی صلواتی از متهم علی هاشمی سوال کرد که آیا شما از خودت چک می‌دادی که وی پاسخ داد: بله.
قاضی صلواتی سوال کرد که آیا در این جریان سودی هم به شما می‌رسید که متهم علی هاشمی پاسخ داد: سودی به من نمی‌رسید و این کارها فی سبیل الله بود.
قاضی صلواتی در ادامه در خصوص تعداد اشخاصی که علی هاشمی جذب شرکت کرده بود سوال کرد که وی پاسخ داد: ۶ یا ۷ نفر از همکاران اداره‌ام بودند.
رئیس دادگاه گفت: گردش مالی شما بالا است.
متهم علی هاشمی پاسخ داد: مبدأ و مقصد پول‌ها مشخص و سریعاً به حساب همشیره‌ام واریز می‌کردم و در برخی موارد این جابجایی‌ها دو بار حساب شده است. به من می‌گفتند که ۵ درصد می‌توانیم به تو سود بدهیم.
قاضی صلواتی در خصوص مقدار سرمایه‌گذاری آن ۵-۶ نفر از متهم علی هاشمی سوال کرد که وی پاسخ داد دقیق نمی‌دانم چون مربوط به یک سال گذشته است.
قاضی صلواتی گفت: ۱۲ میلیارد بوده است.
متهم علی هاشمی گفت: این قضایا که اتفاق افتاد اهالی محل مراجعه زیادی به منزل من داشتند که بعد از ۱۰ ماه که خانم هاشمی از بیرجند به تهران انتقال یافتند گفتند آقای اطاعتی می‌تواند برای من وثیقه بگذارد که به همراه آقایان شازده احمدی و اطاعتی برای این کار رفتیم. در نهایت پدرمان از موضوع مطلع شدند که سند منزلش را داد که ۹۰۰ میلیون قیمت داشت اما ۷۰۰ میلیون آن را فروختیم و بدهی را دادیم.
قاضی صلواتی در خصوص نحوه جعل وکالت متهم علی هاشمی توضیح خواست و گفت: وکالت جعلی است و شما وکالتی برای فروش هتل نداشتید.
رئیس دادگاه از متهم علی هاشمی سوال کرد که شما می‌گوئید که خانم هاشمی قبل از دستگیری به شما وکالت داده که متهم گفت: بله.
در ادامه نماینده دادستان هم توضیحاتی در خصوص دفاعیات متهم علی هاشمی ارائه کرد و خطاب به وی گفت: بحث این است که در جعل با بحث ضرر بالقوه مواجه هستیم. هتل بعد از ضرر متعلق به شکات است و جعل وکالت نامه موجود است. بزه اتهامی شما از نوع جرایم مرکب است. شما در جذب سپرده دخالت داشتید و خودتان هم انکار نمی‌کنید.
نماینده دادستان در خصوص انگیزه سپرده‌گذاران از بابت دادن چک‌ها به متهم علی هاشمی سوال کرد که وی پاسخ داد: اقرار می‌کنم چون همکاران من خانم هاشمی را نمی‌شناختند و من را می‌شناختند از من چک خواستند که نمی‌دانم پاس شده است.
متهم علی هاشمی در پایان دفاعیاتش گفت: من به هیچ وجه فعالیت اقتصادی نداشتم و خواهرم ۱۰ سال فعالیت اقتصادی داشتند.
در ادامه این جلسه رسیدگی قاضی صلواتی از متهم مصطفی هاشمی خواست که دفاعیات خود را ارائه کند.
متهم مصطفی هاشمی با حضور در جایگاه گفت: همه کسانی که اینجا حضور دارند پول اقوام، خواهر و برادر خود را آوردند. من هم یکی سری از پول‌هایی که آوردم متعلق به پدرخانم، شوهر عمه همسرم، هم دانشگاهی‌هایم در دانشگاه شبستر و دو استادم بوده است. من در شبستر چک کشیدم.
وی افزود: حدود ۵ میلیارد سرمایه جذب کردم. دانشجوهای دانشگاه پولشان را به من می‌دادند که برایشان سرمایه‌گذاری کنم و ۲۰ درصد برای خودم برمی‌داشتم و به آنها هم می‌گفتم.
قاضی صلواتی خطاب به مصطفی هاشمی گفت: طبق چک‌هایی که تحویل دادید ۴۰ میلیارد بوده است.
متهم مصطفی هاشمی گفت: اگر چک‌ها پاس می‌شد در این میان نزدیک ۴ یا ۵ میلیارد باقی می‌ماند. من حدود ۹ میلیارد تومان به حساب خانم هاشمی واریز کردم. اگر کسی چک دارد باید چک را ببرد و پول دریافت کند. من پول مردم را حیف و میل نکردم. من ماشین و خانه‌ام را فروختم که بدهی مردم را بدهم. من فقط پول را تبدیل می‌کردم و وقتی شرکت به مشکل خورده خانم هاشمی به ما نمی‌گفتند.
در ادامه نماینده دادستان گفت: دفاعیات ایشان هم مانند دفاعیات آقای محمد هاشمی است. ایشان از نحوه فعالیت شرکت اطلاع داشتند و تفاوتی ندارد. ایشان هیچ سمتی در شرکت نداشتند و فقط تفاوت‌شان این است که برای تضمین چک صادر می‌کردند.
در ادامه این جلسه رسیدگی قاضی از متهم دیگر پرونده محمدرضا هاشمی خواست که در جایگاه حضور یابد و دفاعیات خود را بیان کند.
متهم محمدرضا هاشمی خود را فرزند محمد، متولد ۱۳۴۲ و بازنشسته اداره برق معرفی کرد و گفت که سابقه کیفری ندارد.
وی با بیان اینکه همه اتهامات را قبول دارد، گفت: هر وقت پول دادند پول مردم را می‌دهم.
قاضی صلواتی از متهم محمدرضا هاشمی سوال کرد که آیا دست مردم چک دارد که وی پاسخ داد: خیر. یک برگ بود که برائت خورده است.
رئیس دادگاه از متهم محمدرضا هاشمی سوال کرد چه جوابی برای مردم دارید که وی گفت: جوابی ندارم و شرمنده مردم هستم. یک ساختمان ۴ طبقه داشتم که تحویل آقای قربانی مقدم دادم و یک خانه هم در شبستر داشتم که به یک نفر واگذار کردم.
همچنین در ادامه قاضی صلواتی از ابوالفضل هاشمی خواست که با حضور در جایگاه دفاعیات خود را ارائه کند.
متهم ابوالفضل هاشمی گفت: در مورد اخلال در نظام اقتصادی باید بگویم که خانواده‌های ما انقلابی و اسلامی هستند و همه ما را می‌شناسند.
وی افزود: در خصوص جذب سرمایه با خانم هاشمی هم گفت: بر حسب اعتمادی که داشتم اقدام به عقد مضاربه می‌کردم و از آنجایی که مردم من را می‌شناختند به افراد می‌گفتم برای قرارداد می‌توانید با خود خانم هاشمی قرارداد ببندید که آنها اعلام می‌کردند چون ما را می‌شناسند با ما قرارداد می‌بندند.
متهم ابوالفضل هاشمی افزود: درصدی از قراردادهای مضاربه‌ای بر می‌داشتیم که دو دلیل داشت و افراد هم از نوع قرارداد که مضاربه بود اطلاع داشتند و هم از درصد سود مطلع بودند.
در نهایت همزمان با اذان ظهر، قاضی صلواتی ختم سومین جلسه رسیدگی به پرونده نادین فرتاک پارسیان را اعلام کرد و گفت: که جلسه بعدی فردا (چهارشنبه) برگزار خواهد شد.
وی افزود: با تلاش شبانه روزی سربازان گمنام امام زمان (عج) سرمایه گذاری خارج از کشور خانم هاشمی در حال پیگیری است و ان‌شاءالله دعا کنید پول‌ها برگردانده که به شکات پرداخت شود.
انتهای پیام
