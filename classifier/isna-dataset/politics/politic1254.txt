نماینده تهران: اجرای پروژه ال‌آرتی در تهران مشروط به بررسی‌های کارشناسی باشد
نماینده مردم تهران در مجلس گفت: توسعه قطار شهری چه در قالب خطوط ال‌آرتی (خطوط روی سطح) و چه در قالب توسعه خطوط مترو (خطوط زیر سطح) از ضروریاتی است که شهرداری تهران باید با بررسی‌های همه جانبه و کارشناسانه برای آن تدبیر کند.
سیده فاطمه ذوالقدر در گفت‌وگو با ایسنا، با اشاره به طرح شهرداری تهران برای راه‌اندازی قطار سبک شهری، گفت: علمیاتی شدن طرح ال‌آرتی (قطار سبک شهری) در خیابان‌هایی که فضای کیفی دارند باید براساس مطالعات دقیق کارشناسی انجام شود.
نماینده مردم تهران در مجلس با اشاره به نیاز مبرم تهران به اتوبوس و واگن‌های بیشتر، گفت: شهردار تهران میزان کمبود ناوگان اتوبوسرانی را 1000 دستگاه و میزان کمبود قطار و واگن‌های قطار شهری را ده‌ها دستگاه اعلام کرده است. این گزارش نشان از ظرفیت بالقوه کلانشهر تهران برای توسعه ناوگان حمل و نقل شهری به ویژه در بخش خطوط ریلی دارد. توسعه قطار شهری چه در قالب خطوط ال‌آرتی و چه در قالب توسعه خطوط مترو از ضروریاتی است که شهرداری تهران باید با بررسی‌های همه جانبه و کارشناسانه برای آن تدبیر کند.
تاکید کرد: اگر اجرای پروژه ال‌آرتی در تهران موجب تحمیل هزینه اضافه به شهر نشود، توسعه خطوط مترو را تحت‌الشعاع قرار ندهد و روان‌سازی ترافیک و کاهش آلودگی در شهر تهران را به دنبال داشته باشد، طرح مفیدی است.
وی توسعه خطوط قطار شهری را از جمله موارد مورد تایید مجلس دانست و افزود: در قانون بودجه 98 به دولت اجازه داده شد برای توسعه شریانهای حمل و نقل درون و برون‌شهری به ویژه توسعه خطوط قطار شهری با مجوز مقام معظم رهبری از صندوق توسعه ملی برداشت کند. ازدحام بیش از حد جمعیت در خطوط بی‌آرتی و متروی تهران به ویژه در ساعات صبحگاهی و عصرگاهی توسعه خطوط حمل و نقل شهری را به شدت گوشزد می‌کند.
سخنگوی کمیسیون فرهنگی مجلس ادامه داد: روان‌سازی ترافیک و کاهش آلودگی هوا از مهمترین چالش‌های کلانشهر تهران است که طبیعتا باید در راس برنامه‌ریزی مدیران شهری قرار داشته باشد. مدیران شهری باید به این مسئله هم توجه داشته باشند که اجرای طرح قطار سبک شهری در خیابان‌های ولی‌عصر، انقلاب و جمهوری به سرنوشت طرح مونوریل قم دچار نشود.
شهردار تهران در برنامه تلویزیونی دستخط از احتمال راه اندازی خطوط قطار سبک شهری در خیابان ولی عصر خبر داده و گفته بود که در خیابان‌هایی که فضای کیفی دارند روش‌های حمل و نقل می‌تواند متفاوت باشد. خطوط ال آر تی قطارهای سبک حمل و نقل عمومی است که در تمام دنیا به شکل‌های مختلف وجود دارد. این خطوط معمولاً در وسط خیابان قرار دارند. جالب است بدانید که در خیابان ولی عصر  ارزش املاک جبهه شرقی و غربی به خاطر بی آر تی تفاوت پیدا کرده است.
پیروز حناچی تاکید کرده بود: می‌توانیم حمل و نقل عمومی را به صورت ال آر تی به وسط خیابان بیاوریم و با این کار تفاوت قیمت مذکور هم تغییر می‌کند. شاید خیابان هم دو طرفه شود. البته این طرح هم اکنون در حال مطالعه است. خیابان‌های دیگری مثل خیابان جمهوری و انقلاب هم این ظرفیت را دارند. اما ولی عصر یک خیابان تاریخی و منحصر به فرد است و عرض پیاده رو های آن هم قابل قبول است. شما می‌توانید این خیابان را با قطار سبک شهری در ساعاتی پیاده رو کنید.
انتهای پیام
