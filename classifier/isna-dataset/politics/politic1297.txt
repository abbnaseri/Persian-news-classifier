سفیر سوئیس به وزارت امور خارجه فراخوانده شد
در پی اقدامات تنش‌زای اخیر آمریکا، سفیر سوئیس به عنوان حافظ منافع این کشور به وزارت امور خارجه فراخوانده شد.
به گزارش ایسنا، محسن بهاروند دستیار وزیر و مدیرکل آمریکای وزارت امور خارجه کشورمان در ملاقات با سفیر سوئیس با ارائه یادداشت رسمی به تجاوز هواپیمای بدون سرنشین آمریکایی به قلمرو هوایی کشورمان اعتراض کرد و دولت آمریکا را مسئول عواقب اینگونه اقدامات تحریک آمیز دانست.
در این ملاقات ضمن ارائه جزئیات بیشتر از چگونگی این تجاوز، از جمله اعلام مختصات جغرافیایی دقیق محل اصابت هواپیمای آمریکایی در قلمرو ایران، به وی اطلاع داده شد که بقایای لاشه هواپیمای ساقط شده نیز در آب‌های ایران یافت شده و در اختیار نیروی‌های مسلح ایران قرار دارد که در صورت لزوم نشان داده خواهد شد.
دستیار وزیر امور خارجه همچنین خواستار انتقال این پیام شد که ایران به دنبال جنگ با هیچ کشوری از جمله ایالات متحده آمریکا نیست ولی نیروهای مسلح جمهوری اسلامی ایران هیچگونه اقدام تجاوزکارانه را تحمل نکرده و به شدت و بلادرنگ با آن برخورد خواهند کرد.
وی گفت: نیروهای مسلح ایران حتی الامکان خویشتنداری پیشه می‌کنند تا امنیت و آرامش منطقه حساس خلیج فارس و دریای عمان حفظ گردد ولی اگر طرف مقابل دست به اقدامات تحریک آمیز و نسنجیده بزند با پاسخ متقابل مواجه خواهد شد که پیامدهای آن قابل پیش بینی نیست و زیان و خسارت آن متوجه همه طرف‌ها خواهد بود.
سفیر سوئیس در این دیدار گفت که مراتب را بلافاصله به واشنگتن منتقل خواهد کرد.
انتهای پیام
