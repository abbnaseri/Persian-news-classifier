طرح معلم تمام وقت، نمی‌تواند به صورت دائمی اجرا شود
یک عضو کمیسیون آموزش، تحقیقات و فناوری مجلس شورای اسلامی گفت: طرح معلم تمام وقت، یک راهکار کوتاه مدت برای رفع مشکل کمبود معلم در مدارس است و آموزش و پرورش نمی‌تواند این طرح را به صورت دائمی اجرا کند.
سیدجواد ساداتی‌نژاد در گفت‌وگو با ایسنا اظهار کرد: طرح معلم تمام وقت، راهکاری برای غلبه بر سونامی کمبود معلم است، ولی این طرح تاکنون در کمیسیون آموزش و تحقیقات مجلس شورای اسلامی طرح و بررسی نشده و با توجه به آنکه این طرح جامعه گسترده‌ای را تحت تأثیر قرار می‌دهد نیازمند کارشناسی دقیق است.  وی تصریح کرد: معلمی یک کار ویژه و شاخص است و معلمان باید برای تربیت و تعلیم نسل آینده هر روز مطالب خود را به روز کنند تا بتوانند دانش‌آموز را در مسیر درست هدایت کرده و رسالت خود را به خوبی انجام دهند، ولی با افزایش ساعت خدمت، آن‌ها زمان کافی برای مطالعه و یادگیری متد روز را ندارند.  این عضو کمیسیون آموزش و تحقیقات مجلس شورای اسلامی، تأکید کرد: هدف از راه‌اندازی دانشگاه فرهنگیان، تربیت‌ معلم به صورت تخصصی در کشور است و اگر طی پنج سال گذشته، ظرفیت پذیرش این دانشگاه به رقم سه هزار نفر کم نشده بود، امروز با چالش کمبود معلم به این گستردگی روبرو نبودیم.  ساداتی نژاد گفت: در شرایطی که وزارت آموزش و پرورش معلم برای تدریس در کلاس کم دارد، پذیرفته نیست که دولت مجوز استخدام ندهد، بلکه باید بتواند نیروی مورد نیاز خود را به اندازه کافی به کار بگیرد.
انتهای پیام
