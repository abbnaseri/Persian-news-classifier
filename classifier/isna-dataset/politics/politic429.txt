آخرین وضعیت سیل‌زدگان خوزستان از زبان کاظم‌نسب
نماینده مردم اهواز در مجلس در مورد وضعیت مناطق سیل‌زده اهواز گفت: علی رغم تأکیدات مقام معظم رهبری، دولت اعتبارات لازم را مصوب کرده و مردم از اعتبارات مصوب مطلع شده‌اند اما اعتبارت تزریق نمی‌شود.
جواد کاظم نسب در گفت‌وگو با ایسنا در مورد آخرین وضعیت مناطق سیل‌زده اهواز گفت: مسئله پرداخت خسارات کشاورزان به طور علمی صورت نگرفته است. اعتبارات تصویب شده است، اما هنوز مبلغی به استانداری ارسال نشده است. در مورد وام هم حرف‌هایی زده شده است که اراده‌ی محکمی پشت این کار مشاهده نمی‌شود. سرعت ساخت و ساز در مناطق سیل‌زده نیز کند است.
نماینده مردم اهواز در مجلس مهم‌ترین مشکل مناطق سیل‌زده اهواز را، کشت تابستانه دانست و اظهار داشت: آبی که پشت سدها وجود دارد باید رها شود تا همه کشاورزان متضرر بتوانند کشت نامحدود داشته باشند. اگر در آن منطقه برنج کشت کنیم، می‌توانیم خسارت‌ها را جبران کنیم. هم‌اکنون برای هر کشاورز هکتاری یک میلیون تومان بابت حق آبه در نظر گرفته‌اند در صورتی که سال‌های قبل هکتاری ۲۰۰ هزار تومان حق آبه می‌گرفتند. چرا باید کشاورز هزینه اضافی بدهد؟ گویی عده‌ای نمی‌گذارند که کشاورز خود را بالا بکشد.
این عضو کمیسیون کشاورزی مجلس ادامه داد: ما انتظار داریم که مسئولین به تذکرات ما توجه بیشتری کرده و اعتبارات مصوب را هر چه سریع‌تر تزریق کنند. در شرایطی که حتی یک ریال در استان وجود ندارد، ما نمی‌توانیم قدمی در جهت بهبود وضعیت برداریم. وقت آن است که به کشاورزان امید دهیم. بیشتر جمعیت مردم اهواز را کشاورزان تشکیل می‌دهند. ارتباطات جاده‌ای مردم کماکان دچار مشکل است. جاده‌های اصلی ما که ۶۰-۷۰ روستا را پوشش می‌دهند خسارات جدی دیده‌اند. انتظار من این است که مسئولان ورود کرده و به مطالبات رسیدگی کنند.
وی در پاسخ به این پرسش که ادامه وضعیت مذکور چه پیامدهایی خواهد داشت، گفت: نارضایی مردم اولین پیامد ادامه این وضعیت است. هم اکنون آب زیادی پشت سد وجود دارد اما وزارت نیرو این آب را به کشاورزان نمی‌دهد. علی رغم تأکیدات مقام معظم رهبری، دولت اعتبارات لازم را مصوب کرده و مردم از اعتبارات مصوب مطلع شده‌اند اما اعتبارت تزریق نمی‌شود. این مشکلات عملکرد ضعیف دولت و متولیان امر را نشان می‌دهد. اگر وضعیت به همین منوال ادامه پیدا کند، ناامنی‌ها و ناهنجاری‌های از جانب این جمعیت عظیم پیش خواهد آمد. حرف من این است که یا اعتبارات را یا اعلام نکنید و بگویید ما پول نداریم تا مردم به دنبال کار خود بروند یا اگر مصوب می‌کنید و دستور اجرای آن را می‌دهید، چرا آن را عملیاتی نمی‌کنید؟
نماینده مردم اهواز در مجلس در جلسه علنی (سه‌شنبه ۴ تیر) در تذکری شفاهی در مورد کشت تابستانه خطاب به وزیر نیرو گفته بود: علی رغم وجود آب فراوان، اجازه کشت در مناطق متضرر از سیل ندادید و کشاورزان را به دلیل محدودیت آب به جان هم انداختید. دستور فرمائید که اجازه کشت بدون محدودیت در کل استان خوزستان داده شود.
انتهای پیام
