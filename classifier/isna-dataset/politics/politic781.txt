گره بسیاری از مشکلات تولیدکنندگان و کارآفرینان با اقدامات رؤسای دادگستری و دادستان‌ها باز شد
 دادستان کل کشور گفت که گره بسیاری از مشکلات تولیدکنندگان و کارآفرینان با اقدامات رؤسای کل دادگستری و دادستان‌ها باز شده است.
به گزارش ایسنا، به نقل از اداره کل روابط عمومی دادستانی کل کشور، حجت الاسلام والمسلمین منتظری در هفدهمین نشست تخصصی سراسری دادستان‌های مراکز استان‌های سراسر کشور که با محوریت تحول و تحولگرایی در دادسرا برگزار شد، با تبریک هفته قوه قضائیه و گرامیداشت یاد و خاطره شهدای انقلاب اسلامی علی الخصوص شهدای هفتم تیر، از احتمال تنفیذ بخشی از وظایف معاونت پیشگیری به دادستانی کل و دادستان‌های مراکز استان‌ها خبر داد.
وی در ادامه با اشاره به شرایط اقتصادی کشور و تاکید بر توجه به منویات مقام معظم رهبری در زمینه تحقق شعار سال، از دادستان‌ها خواست که برای کمک به رونق تولید، تا جایی که جزو اختیارات آنها است به دولت کمک کنند.
این مسئول عالی قضائی افزود: با اقداماتی که رؤسای کل دادگستری‌ها و دادستان‌های مراکز استانی و دستگاه‌های اجرایی مشترکا انجام داده‌اند، گره‌های بسیاری از تولید کنندگان و کارآفرینان و کارخانجات باز شده است.
وی با تاکید بر لزوم رفع مشکلات کارخانه‌ها به دلیل بدهی بانکی خطاب به دادستان‌ها تاکید کرد که به گونه‌ای تصمیم گرفته شود که بانک‌ها متضرر نشود و کارخانجات نیز تعطیل نگردد.
منتظری با اشاره به برخورد قاطع با ناهنجاری‌های فرهنگی و اجتماعی گفت: باید نسبت به افرادی که ارزش‌های اسلامی را زیرپا می‌گذارند و با قصد و تعمد در خیابان‌ها کشف حجاب می‌کنند، قاطعانه برخورد شود.
وی بیان کرد: مسائل و ناهنجاری‌هایی که بعضاً اکنون دیده می‌شود توسط افراد خاصی صورت می‌گیرند که می‌خواهند از خطوط قرمز عبور کنند و ما می‌بینیم که مأموریت این‌ها تحقق اهداف دشمن است.
منتظری با تاکید بر لزوم اتخاذ رویه‌های واحد برای برخورد با مسائل مشابه در برخی استان‌ها تصریح کرد: دادستان‌های مراکز استان‌ها اگر در این زمینه پیشنهادی دارند به ما ارائه دهند تا ما بر روی آن بحث کنیم تا به یک روش واحد برسیم.
وی با اشاره به بحث نظارت بر دادسراها با تاکید بر اهتمام ویژه دادستان‌ها به این موضوع، به بیان نکاتی پرداخت.
این مسئول عالی قضائی از دادستان‌های مراکز استان‌ها خواست که با تقویت نظارت‌ها و اختصاص یک روز در هفته برای نظارت بر عمکرد شعب، به این موضوع توجه ویژه داشته باشند.
وی با تاکید بر اینکه دادستان‌های مراکز استان‌ها حتماً باید معاونت نظارت داشته باشند، به حدیثی از امام صادق (ع) اشاره کرد و گفت: این امام بزرگوار فرمودند سعی کنید کارهای خود را برای خدا قرار دهید و اگر هدف خدا باشد برای رسیدن به آن بسیار تلاش می‌شود و اگر کسی کارش برای خدا باشد خسته و ناامید نمی‌شود، پس قطعاً کاری که برای خدا باشد لذت‌بخش خواهد بود و کار وقتی برای خدا باشد متعلق به خدا می‌شود و خداوند نصرت می‌دهد.
منتظری اظهار کرد: مصداق این حرف و حدیث مجموعه انقلاب اسلامی ما است و می‌بینیم که در طول چهل سال گذشته عنایات خداوند بزرگ در بزنگاه‌های خطرناک نصیب ملت شده است.
این مسئول عالی قضائی با اشاره به ملاقات نخست وزیر ژاپن با رهبر معظم انقلاب، گفت: در این ملاقات مقام معظم رهبری صلابت و اقتدار اسلامی را بروز و ظهور دادند. امام راحل یک زمانی در یک اتاق و حجره کوچک فرمودند که آمریکا هیچ غلطی نمی‌تواند بکند و امروز همان سیاست و منش و کلام را در کلام مقام معظم رهبری دیدیم که چگونه دشمن را تحقیر کردند و نشان دادند که چگونه باید با استکبار جهانی برخورد کرد و قطعاً این کار یک پیروزی بزرگ برای جمهوری اسلامی بود.
وی بیان داشت: نصرت دیگر ضربه سنگینی بود که به شبکه جاسوسی سیا وارد شد و نصرت سوم ساقط کردن پهپادی بود که هنوز دولتمردان آمریکایی از این حادثه گیج هستند و در یک سردرگمی به سر می‌برند به طوری که در چند روز اخیر تعارضات بسیاری در حرف‌هایشان دیده می‌شود و قطعاً تحریم‌هایی که دیشب اعمال شد ناشی از همین گیجی و درماندگی بوده است.
منتظری در پایان اظهار کرد: از خداوند متعال برای همه شما و همکاران آرزوی توفیق می‌کنم و از خداوند می‌خواهم که ما را در جهت تحقق اهداف اسلام و قرآن موفق بدارد. انتهای پیام
