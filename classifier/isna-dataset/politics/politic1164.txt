سلطان هروئین به اعدام محکوم شد
رئیس کل دادگستری استان فارس اعلام کرد که حکم متهم پرونده سلطان هروئین صادر و این فرد به اعدام محکوم شده است.
به گزارش ایسنا، حجت الاسلام سید کاظم موسوی، یکشنبه دوم تیرماه به خبرنگاران گفت: حکم پرونده سلطان هروئین به جرم خرید و فروش ۱۷۰۰ کیلوگرم هروئین صادر شده است.
وی با بیان اینکه اتهام این فرد، افساد فی الارض و حکم صادره برای او اعدام در ملأ عام بوده است، گفت: این حکم در مرحله فرجام خواهی قرار دارد و در زمان مقرر پیرامون آن از طریق رسانه‌ها اطلاع رسانی خواهد شد.
موسوی همچنین گفت: یکی از پرونده‌های مهم تحت رسیدگی در دادسراهای استان فارس، سرقت مسلحانه از آرایشگاه‌های زنانه بود که متهمان آن با هوشیاری پلیس دستگیر شده و در بازجویی‌های مقدماتی به ۲۴ فقره سرقت، اعتراف داشتند.
وی با بیان اینکه کیفرخواست این پرونده خردادماه امسال صادر شده است، تعداد متهمان این پرونده را سه نفر اعلام و اضافه کرد: اتهام این افراد، محاربه از طریق مشارکت در بیش از ۲۴ فقره سرقت مسلحانه همراه با ایجاد خوف و ناامنی و وحشت در محیط و منطقه است.
موسوی با تصریح اینکه دستگاه قضائی نسبت به جرایمی که ابعاد مختلف امنیت جامعه و شهروندان را با مخاطره مواجه کند، بی تفاوت نبوده و واکنش‌های قانونی و متناسبی نشان خواهد داد.
رئیس کل دادگستری استان فارس یکی از مهمترین جرایمی که مد نظر دستگاه قضائی قرار دارد را، جرایم اقتصادی دانست و تاکید کرد که دادگاه مربوط به این جرایم در شعبه ویژه و به شکل علنی برگزار شده است.
 انتهای پیام
