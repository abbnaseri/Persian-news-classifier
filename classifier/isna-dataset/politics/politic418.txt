حشمت‌الله حیات الغیب مدیرکل زندان‌های استان تهران شد
رئیس سازمان زندان‌ها و اقدامات تأمینی و تربیتی کشور با صدور حکمی سید حشمت اله حیات الغیب را به عنوان مدیر کل زندان‌های استان تهران منصوب کرد.
به گزارش ایسنا، در حکم انتصاب مدیر کل زندان‌های استان تهران آمده است:
اصلاح، تربیت و ارشاد زندانیان و فراهم ساختن بستر و امکانات لازم برای بازگشت مجدد به کانون خانواده و پذیرش آنان در اجتماع، همزمان با اعمال برنامه ریزی برای مراقبت بعد از خروج و جلب همکاری دستگاه‌های ذیربط در این مهم، از جمله وظایف اساسی امر زندانبانی است که نیل به آن مستلزم برنامه‌ای راهبردی بر مبنای فرهنگ انسان ساز و تعالی بخش دین مبین اسلام است که باید ضمن همکاری و هماهنگی اثر بخش با مسئولین محترم قضائی و اجرایی استان و جلب حمایت مادی و معنوی آنان به اجرا درآید.
مقتضی است نهایت مساعی و همت خود را در جهت سالم سازی هرچه بیشتر محیط زندان‌ها از طریق توسعه آموزش‌ها، حرفه آموزی، ارتقا سطح بهداشت و سلامت، توأم با پاس داشت ارزش‌های فرهنگی و دینی و نظارت بر حسن اجرای قوانین، مقررات و آئین نامه اجرایی سازمان را به کار گرفته تا نسبت به تحقق سیاست‌های ابلاغی مصوب ریاست محترم قوه قضائیه مبتنی بر رهنمودهای مقام معظم رهبری «مدظله العالی» شاهد مدیریتی جهادی در این عرصه خدمتگزاری باشیم.
حیات الغیب پیش از این مدیرکل زندان‌های استان فارس بود.
انتهای پیام
