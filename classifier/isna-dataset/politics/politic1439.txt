اگر دشمنان بخواهند ما را در خانه درگیر کنند، آنها را در ورای درگاه خانه زمین‌گیر خواهیم کرد
فرمانده کل ارتش اظهار کرد: اگر دشمنان ما بخواهند ما را در خانه درگیر کنند، ما آنها را در ورای درگاه خانه زمین‌گیر و سرکوب خواهیم کرد و این بار از هیمنه پوشالی اردوگاه استکبار، با سرکردگانش و اذناب حقیر منطقه‌ای آنها، چیزی باقی نخواهد ماند.
به گزارش ایسنا، امیر سرلشکر سید عبدالرحیم موسوی فرمانده کل ارتش چهارشنبه امروز در اولین همایش تجلیل و تقدیر از مدافعان حرم و رزمندگان مأموریت مستشاری که در مرکز آموزش توپخانه و موشکی اصفهان برگزار شد، گفت: عزت و اقتدار جمهوری اسلامی ایران به برکت خون شهیدان و مقاومت به دست آمده است و با پایداری و استقامت و وفادار ماندن به این راه، این عزت و اقتدار هم مستدام خواهد ماند و هیچ قدرتی نمی‌تواند به آن خدشه وارد نماید.
وی افزود: دوران دفاع مقدس، اراده و عزم این ملت بزرگ را در دفاع از کشور و انقلاب نشان داد و مقطع ویژه دوران دفاع از حرم، اراده و توانایی فرزندان ملت در دفاع از آرمان‌ها و ایستادگی برای تحقق آن را به جهانیان نشان داد.
سرلشکر موسوی خاطرنشان کرد: در ادامه این خط نورانی ما مصمم هستیم که اراده و جدیت خود تا به زیر کشیدن استکبار از اریکه تفرعن و غرور را با مقاومت نشان دهیم.
وی افزود: شهیدان ما و خانواده‌های آنان به دنیا ثابت کردند که اگر ملتی اراده کند متجاوز را سرکوب کند، حتماً موفق خواهد شد.
فرمانده کل ارتش تصریح کرد: رزمندگان مدافع حرم، شهیدان این راه پرافتخار و خانواده‌های غیرتمند آنها به جهانیان نشان دادند که ما در دفاع از مقدسات و در برخورد قهر آمیز و نابود کننده با یاغیان دست آموخته شیطان، جدی هستیم و در این خط افتخار، به مرزها محدود نخواهیم ماند.
وی با بیان روایتی از حضرت امیرالمومنین علی علیه‌السلام که می‌فرمایند «فَوَاللَّهِ مَا غُزِیَ قَوْمٌ قَطُّ فِی عُقْرِ دَارِهِمْ‏ إِلَّا ذَلُّوا» اظهار کرد: اگر دشمنان ما بخواهند ما را در خانه درگیر کنند، ما آنها را در ورای درگاه خانه زمین‌گیر و سرکوب خواهیم کرد و این بار از هیمنه پوشالی اردوگاه استکبار، با سرکردگانش و اذناب حقیر منطقه‌ای آنها، چیزی باقی نخواهد ماند.
انتهای پیام
