فرانسه: ایران با خروج از توافق وین چیزی به دست نمی‌آورد
سخنگوی وزارت خارجه فرانسه از جمهوری اسلامی ایران خواست تا فوری از غنی‌سازی بیش از حد اورانیم بازگردد و از اقداماتی که باعث تزلزل برجام می‌شود، خودداری کند.
به گزارش ایسنا، به نقل از رویترز، اگنس وان‌درمال، سخنگوی وزارت خارجه فرانسه روز چهارشنبه در کنفرانسی مدعی شد که تهران با خروج از توافق وین، چیزی به دست نخواهد آورد.
وی در این‌باره گفت: زیر سوال بردن توافق تنها تنش‌هایی را که قبلاً هم در منطقه بالا گرفته‌اند را تشدید می‌کند. به همین خاطر فرانسه به همراه شرکای اروپایی‌اش قویاً از ایران خواسته که فوراً از اقداماتش در زمینه غنی‌سازی بازگردد و از اتخاذ اقداماتی بیشتر که باعث، سستی پایه‌های توافق می‌شود، صرف نظر کند.
سخنگوی وزارت خارجه فرانسه همچنین در رابطه با اینستکس گفت: اینستکس مکانیسمی است که بنا به پایبندی کامل ایران به برجام، برای تسهیل تبادلات مالی دادوستدهای مشروع میان اروپا و ایران ایجاد شده است.
وی افزود: حال این مکانیسم عملیاتی شده و اولین تراکنش‌های مالی برقرار شده است.
به گزارش ایسنا، ایران یک سال پس از آنکه آمریکا توافق هسته‌ای را نقض کرد و به‌طور یک‌جانبه از این سند بین‌المللی خارج شد و در پی آن تحریم‌ها علیه کشورمان را بازگرداند و نیز بعد از یکسال تعلل اروپا در انجام تعهدات خود، ماه گذشته اعلام کرد که در دو گام تعیین شده سطح تعهدات هسته‌ای‌اش در توافق را کاهش خواهد داد.
در همین راستا جمهوری اسلامی ایران روز دوشنبه تأیید کرد که ذخیره اورانیوم با غنای پایین این کشور از مرز ۳۰۰ کیلوگرم عبور کرده است.
ایران تاکید دارد، با توجه به نقض توافق از سوی آمریکا و تعلل طرف‌های اروپایی برای انجام اقدامات عملی و مؤثر برای حفظ برجام و طبق مفاد تعیین شده در توافق حق دارد اجرای تعهداتش را به‌طور جزئی یا کلی کاهش دهد.

انتهای پیام

