ادعاهای بی اساس برایان هوک علیه ایران 
نماینده ویژه آمریکا در امور ایران که برای شرکت در نشست منامه به بحرین سفر کرده است در گفت‌وگو با یک رسانه عربی ادعاهای بی اساسی علیه جمهوری اسلامی ایران مطرح کرد.
به گزارش ایسنا، نماینده ویژه آمریکا در امور ایران در گفت‌وگو با شبکه الحدث مدعی شد که تحریم‌های آمریکا علیه ایران حمایت مالی تهران از حزب الله لبنان را کاهش داد.
وی که برای شرکت در نشست منامه به بحرین سفر کرده است مدعی شد: با وضع تحریم‌ها ایران را از ۵۰ میلیارد دلار پول محروم کردیم.
هوک در ادامه ایران را سردمدار خشونت و تروریسم در منطقه خواند و در اظهاراتی مداخله‌جویانه مدعی شد: حقوق یک نیروی حزب الله از حقوق یک نیروی ایرانی بیشتر است و ۷۰ درصد بودجه حزب الله را ایران تأمین می‌کند.
رئیس گروه اقدام علیه ایران در وزارت خارجه آمریکا گفت که حزب الله لبنان، جنبش حماس و بازوهای ایران در عراق و سوریه نیز از بحران رنج می‌برند.
وی به مساله خروج واشنگتن از برجام نیز پرداخت و گفت که برای مقابله با فعالیت‌های ایران خروج از برجام ضروری بود.
این مقام آمریکایی در ادامه در سخنانی فرافکنانه گفت که آینده سیاسی ایران مربوط به مردم این کشور است.
انتهای پیام
