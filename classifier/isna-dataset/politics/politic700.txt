ظریف: اروپایی‌ها در موقعیتی نیستند علیه ما بیانیه بدهند/ امنیت خلیج فارس بدون ایران ممکن نیست
وزیر امور خارجه گفت: اقدام آمریکا در قراردادن نام رهبر معظم انقلاب در فهرست تحریم‌ها نشان می‌دهد که آنها به طور کامل با موازین بین المللی ناآشنا هستند و کاملاً اسلام و روابط بین مرجعیت و پیروانشان را نمی‌شناسند.
به گزارش ایسنا، محمدجواد ظریف در حاشیه مراسم روز آفریقا گفت: استفاده مقامات آمریکایی از دیپلماسی در مورد ایران ناشیانه و صرفاً برای دور کردن انزجار جهانی از سیاست‌های این کشوراست.
وزیر امور خارجه گفت: اقدام آمریکا در قراردادن نام رهبر معظم انقلاب و افراد وابسته به دفتر ایشان در فهرست تحریم‌ها نشان می‌دهد که آنها به طور کامل با موازین بین المللی ناآشنا هستند.
وزیر امور خارجه کشورمان، در ادامه سخنان خود در جمع خبرنگاران در حاشیه مراسم روز آفریقا در پاسخ به سوالی درباره اخبار منتشر شده مبنی تصمیم آمریکا برای تحریم او، گفت: هنوز تحریمی علیه بنده اعمال نشده است. در تحریم‌هایی که دیروز اعلام شد نام بنده در آن قرار نداشت اما قرار دادن نام مقام معظم رهبری و افراد وابسته به دفتر ایشان در فهرست تحریم‌ها نشان دهنده این است که آمریکایی‌ها نه تنها با موازین بین المللی ناآشنا هستند بلکه مقررات و قواعد رفتاری بین کشورها را نمی‌دانند و همچنین کاملاً با اسلام بیگانه هستند و روابط بین مرجعیت و پیروانشان را نمی‌دانند و چه بسا بسیاری از مردم آمریکا را به لحاظ اجرای وظایف دینی خود در مضیقه قرار می‌دهند. در واقع این اقدام آمریکا می‌تواند به عنوان رعایت نکردن حق آزادی مذهب مسلمانان آمریکایی تلقی شود.
این دیپلمات عالی رتبه کشورمان در ادامه سخنان خود در این ارتباط تاکید کرد: این اقدامات نشانگر این است که دولت آمریکا همه تلاش‌هایش را برای اعمال تروریسم اقتصادی علیه مردم ایران به کار بسته ولی به نتیجه نرسیده و اکنون به مسیرهای دیگری رو آورده و این اقدامات آمریکایی‌ها کاملاً برای دنیا ثابت کرده که ادعاهای آنها در مورد مذاکره، دروغین است.
ظریف در ادامه گفت وگوی خود با خبرنگاران در پاسخ به سوال دیگری درباره بیانیه اخیر سه کشور اروپایی عضو برجام در خصوص اهمیت ماندن ایران در برجام و اگر ایران گام دوم خود را در مورد کاهش تعهداتش در برجام بردارد این موضوع عواقبی را به همراه خواهد داشت، گفت: آنچه که ما اعلام کرده‌ایم در قالب حقوقمان است، کشورهای اروپایی با توجه به اینکه به تعهداتشان عمل نکرده‌اند در موقعیتی نیستند که علیه ایران بیانیه بدهند و اگر اقدامی از طرف آنها صورت بگیرد، اشتباه بزرگی از سوی آنها خواهد بود.
وی با اشاره به این که در روز جمعه هفتم تیر ماه نشست کمیسیون مشترک برجام در سطح مدیران سیاسی برگزار می‌شود، ادامه داد: در آن جلسه نمایندگان ما وضعیت را برای آنها تشریح خواهند کرد. ما طبق برنامه خود پیش خواهیم رفت و از قبل نیز اعلام کرده‌ایم که اروپایی‌ها و سایر اعضای برجام می‌توانند با اجرای تعهداتشان اقدامات ما را برگشت پذیر کنند.
وزیر خارجه کشورمان در پاسخ به پرسش دیگری مبنی بر این که به نظر می‌رسد که اروپایی‌ها با فشار می‌خواهند ایران را مجبور کنند که اقدامات خود در مورد کاهش تعهدات برجامی را متوقف کند، گفت: اروپایی‌ها نمی‌توانند ما را مجبور کنند، ما اقداماتی را انجام می‌دهیم که خودمان به مصلحت کشور می‌دانیم، الان هم براساس برنامه خود عمل می‌کنیم و هر وقت اروپا به تعهدات خودش عمل کرد می‌تواند توقع داشته باشد.
ظریف در ادامه گفت‌وگوی خود با خبرنگاران در پاسخ به سوال دیگری مبنی بر اینکه ترامپ به تازگی در اظهاراتی مدعی شده است که اگر اقدامات آمریکا نبود اکنون ایران کل خاورمیانه و همچنین عربستان را گرفته بود، خاطرنشان کرد: ایران هیچ‌گاه قصد تجاوز به همسایگان خود را نداشته و ندارد. ایران تأمین‌کننده امنیت منطقه است و در طول تاریخ امنیت این منطقه را تأمین کرده است.
وی افزود: اگر آمریکایی‌ها خیال می‌کنند با حذف ایران می‌توانند امنیت این منطقه را تأمین کنند بسیار اشتباه می‌کنند. امنیت این منطقه نیازمند ایران است و ایران نیز نیازمند امنیت این منطقه است.
این دیپلمات عالی‌رتبه کشورمان در پاسخ به سوال خبرنگار دیگری مبنی بر اینکه آمریکایی‌ها اعلام کرده‌اند که نفر اول دیپلماسی ایران را می‌خواهند تحریم کنند و از طرف دیگر شاهد یک آشفتگی در سیاست خارجی آمریکا هستیم چنانکه در مورد ایران می‌بینیم که اظهارات ترامپ و دیگر مقامات این کشور با یکدیگر متناقض است و همراه با اعمال فشار و تحریم، موضوع مذاکره و گفت‌وگو را مطرح می‌کنند، گفت: آمریکایی‌ها در مورد درخواست گفت‌وگو جدی نیستند. آقای جان بولتون قبل از اینکه مشاور امنیت ملی آمریکا شود در اوت ۲۰۱۷ (مرداد ۱۳۹۶) مقاله‌ای را با عنوان اینکه چگونه برجام را نابود کنیم، نوشت. در مرحله سوم پیشنهاد بولتون در این مقاله بعد از اینکه آمریکا از برجام خارج شود، آمده است که آمریکا در این مقطع پیشنهاد دیپلماسی بدهد گرچه می‌دانیم که ایران این دیپلماسی را نمی‌پذیرد ولی ما باید پیشنهاد دیپلماسی را بدهیم.
ظریف ادامه داد: اگرچه آنها اکنون در حال عمل کردن به این برنامه هستند ولی آنقدر به طرز ناشیانه‌ای این برنامه را عملی می‌کنند که همزمان با حضور نخست‌وزیر ژاپن در ایران یک شرکت را تحریم و روز قبل از آن پتروشیمی کشور را تحریم می‌کند.
وزیر امور خارجه کشورمان ادامه داد: این موضوع نشان می‌دهد که آمریکایی‌ها علاقه‌ای به دیپلماسی ندارند و ادعای آنها در مورد دیپلماسی یک ادعای تو خالی است و آنها این ادعا را فقط برای دور کردن انزجار افکار عمومی در سطح بین‌المللی نسبت به سیاست‌های جنگ‌طلبانه‌شان مطرح می‌کنند.
ظریف خاطرنشان کرد: آنچه که اتفاق افتاده است اتفاق جدید و تعجب‌آوری نیست و توقع از دولت آمریکا این است که هر صدای صلح‌طلب و مخالف جنگ‌طلبی خودش را خاموش کند.
مراسم روز آفریقا با حضور و سخنرانی محمدجواد ظریف، وزیر امور خارجه کشورمان و سفرای مقیم در محل مرکز مطالعات سیاسی و بین المللی وزارت امور خارجه برگزار شد.
انتهای پیام
