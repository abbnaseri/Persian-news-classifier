 روحانی: دولت آمریکا عامل اصلی ایجاد و تشدید تنش‌ها در منطقه است
رئیس جمهوری با بیان اینکه جمهوری اسلامی ایران هیچ علاقه‌ای به افزایش تنش‌ها در منطقه نداشته و هرگز به دنبال جنگ با هیچ کشوری از جمله آمریکا نیست، تاکید کرد: ما همواره متعهد به توسعه ثبات و امنیت منطقه بوده و در این راستا تلاش خواهیم کرد.
به گزارش ایسنا، حجت الاسلام والمسلمین حسن روحانی شامگاه سه‌شنبه در تماس تلفنی «امانوئل مکرون» رئیس جمهور فرانسه با وی، اظهار کرد: جمهوری اسلامی ایران همواره در مسیر توسعه روابطی پایدار و هدفمند با فرانسه تلاش کرده و خواهد کرد.
رئیس جمهور با بیان اینکه اگر برجام از سوی همه طرف‌های مذاکره به طور کامل و صحیح اجرا می‌شد، امروز شاهد تحولات مثبت و خوبی در منطقه و جهان بودیم، گفت: بی تردید اقدام رئیس جمهور آمریکا در خروج یکجانبه از توافق هسته‌ای به ضرر مردم آمریکا، اروپا، ایران و مخالفت با مصالح منطقه‌ای و بین المللی بوده است.
روحانی با اشاره به اینکه پایبندی ایران در برجام پس از خروج آمریکا بر مبنای وعده طرف‌های اروپایی برای تضمین منافع اقتصادی از جمله حل وفصل مسائل مربوط به روابط بانکی و فروش نفت بود که متأسفانه هیچ یک از آنها در مقام عمل تحقق پیدا نکرده، افزود: اگر ایران نتواند از فواید برجام بهره مند شود، بر اساس بندهای ۲۶ و ۳۶ برجام مرحله به مرحله تعهدات خود را کاهش خواهد داد.
رئیس جمهور با تاکید بر اینکه تحت هیچ شرایطی برای توافقی که در نتیجه دوسال مذاکره به دست آمده، مذاکره مجدد نخواهیم کرد، ادامه داد: آمریکایی‌ها بر خلاف موازین بین المللی با اعمال و تشدید تحریم‌ها علیه ملت ایران ثابت کردند به هیچ وجه خواهان حل و فصل مسائل نیستند.
وی دولت آمریکا را عامل و مسئول اصلی ایجاد و تشدید تنش‌ها در منطقه دانست و خاطرنشان کرد: پهپاد آمریکایی پس از نقض حریم هوایی ایران و عدم توجه به چند اخطار از سوی پدافند ایران مورد هدف قرار گرفت و اگر آمریکایی‌ها بخواهند دوباره به آب‌ها و حریم هوایی ایران تجاوز کنند، نیروهای مسلح ایران مأمور به مقابله با آنها بوده و برخوردی قاطع خواهند داشت. رئیس جمهور با اشاره به تحریم‌های اخیر آمریکا، اظهار داشت: جمهوری اسلامی ایران هرگز اقدامی غیر قابل بازگشت انجام نخواهد داد و هر زمان اجرای برجام از سوی ۱+۴ بویژه در زمینه حل و فصل روابط بانکی و فروش نفت انجام شود، شرایط به گذشته بازخواهد گشت و تا زمانی که آمریکا همه تحریم‌ها علیه ایران را لغو نکند، شرایط تغییر نخواهد کرد.
«امانوئل مکرون» نیز در این گفتگوی تلفنی خروج آمریکا از توافق هسته‌ای، اعمال تحریم علیه ایران و تشدید این تحریم‌ها را مایه تأسف دانست و گفت: فرانسه همواره برای پایداری برجام و قانع کردن طرف‌های مذاکره بویژه آمریکا تلاش کرده و آن را دنبال می‌کند.
رئیس جمهور فرانسه با اشاره به اوضاع کنونی منطقه و سرنگون کردن پهپاد آمریکایی توسط پدافند ایران در خلیج فارس، اظهار داشت: باید با گسترش همکاری و تعامل فی مابین در مسیر توسعه ثبات و امنیت منطقه تلاش کرده و با مدیریت شرایط منافع کشورهای منطقه را تأمین کنیم.
وی با اشاره به ضرورت تلاش همگان برای جلوگیری از افزایش تنش و اقدامات تحریک آمیز در منطقه، گفت: بسیاری از اقدامات و تصمیم‌های آمریکا مصرف داخلی دارد.
انتهای پیام
