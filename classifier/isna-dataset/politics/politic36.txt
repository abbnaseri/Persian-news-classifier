 افزایش غنی سازی، تصمیمی ملی و مورد توافق مسئولان و مردم است
رییس قوه قضاییه گفت: تصمیم جمهوری اسلامی به کاهش تعهدات برجامی و افزایش غنی سازی اورانیوم، یک تصمیم ملی، اجماعی و مورد توافق مسئولان و مردم است.
به گزارش ایسنا به نقل از قوه قضائیه، آیت الله سیدابراهیم رئیسی در جلسه شورای عالی قوه قضائیه با تبریک ایام پربرکت دهه کرامت، به ایام میلاد با سعادت حضرت ثامن الحجج (ع) و تجلیل از مقام امامزادگان اشاره کرد و گفت: امامزادگان به عنوان نجوم آسمان ولایت، پیوست هجرت امام رضا (ع) از مدینه به طوس هستند که هر کدام برای این منطقه و ایران اسلامی، جلوه‌ای از تمدن رضوی را به ارمغان آوردند و همواره منشأ خیر و برکت فراوان بوده‌اند.

رئیس قوه قضائیه ادامه داد: این تمدن بعد از هجرت پیامبر از مکه به مدینه، دومین تمدنی است که برکات بسیاری برای بشریت به همراه داشته و باید به ابعاد مختلف آن که از مهمترین آنها گرایش به معنویت، دین، تمدن دینی و ایستادگی مقابل دشمنان بوده است، به دقت پرداخته شود.

رئیسی، روحیه ظلم ستیزی در ایران را محصول آموزه‌های حضرت علی بن موسی الرضا (ع) و امامزادگان بزرگوار به ویژه حضرت فاطمه معصومه (س) دانست و ابراز امیدواری کرد که همه مردم با استفاده از ظرفیت‌های معنوی این ایام، به کرامت هر چه بیشتر با توسل به قرآن و اهل بیت (ع) دست یابند.

رئیس قوه قضائیه در ادامه با اشاره به گام دوم مقابله‌ای ایران در راستای کاهش تعهدات برجامی که روز گذشته برداشته شد، اظهار کرد: همه دنیا در خصوص برجام، شاهد عمل ایران به تعهدات خود و نقض پیمان و بی عملی آمریکا و اروپا بوده‌اند و امروز نیز تصمیم جمهوری اسلامی به کاهش تعهدات برجامی و افزایش غنی سازی اورانیوم، یک تصمیم ملی، اجماعی و مورد توافق مسئولان و مردم است.

رئیسی با تاکید بر ضرورت توجه به خواست مردم برای عمل عزتمندانه به تعهدات، خاطرنشان کرد: همگی با تاسی از فرمایشات و تأکیدات مقام معظم رهبری که همواره سیاست‌ها و هدایت‌هایشان باعث سربلندی کشور بوده است، تصمیم دولت جمهوری اسلامی برای کاهش تعهدات برجامی را امری ملی و اجماعی می‌دانیم و معتقدیم این روند تا زمانی که اروپا به تعهدات خود عمل کند باید ادامه یابد.

رئیس قوه قضائیه در بخش دیگری از سخنان خود با اشاره به اقدام نیروی دریایی انگلستان به نیابت از آمریکا در توقیف نفتکش ایرانی در جبل الطارق، این امر را نقض همه قوانین و مقررات بین المللی دانست و خاطرنشان کرد: چطور زمانی که گروه تروریستی داعش، نفت سوریه و عراق را ظالمانه تصاحب کرده بود و در همین آبراه‌ها به راحتی حضور می‌یافت و جلوی چشم همین کشورها نفت قاچاق را به صورت غیرقانونی انتقال می‌داد، صدایی از این کشورها شنیده نشد اما امروز که نفتکش جمهوری اسلامی در یک اقدام قانونی و با رعایت همه قوانین بین المللی، در جبل الطارق تردد می‌کند، از سوی انگلستان توقیف می‌شود؟

رئیسی گفت: به نظر می‌رسد که انگلیسی‌ها و اروپایی‌ها به خوبی از دسترسی‌ها و ظرفیت‌های جمهوری اسلامی با خبر هستند و بر این اساس به نفع خودشان است که هر چه زودتر نسبت به رفع توقیف این نفتکش اقدام کنند وگرنه باید منتظر عواقب این کار باشند.

رئیس قوه قضائیه در بخش پایانی سخنان خود، خطاب به مسئولان عالی قضائی تصریح کرد: درب دادگستری‌ها برای دادخواهان باز باشد و همه کسانی که در مقام رسیدگی به داد مردم هستند باید دسترسی آنان را برای دادخواهی تسهیل کنند.

رئیسی افزود: اینکه برخی مسئولان قضائی در سراسر کشور بخشی از وقت خود را به شنیدن مشکلات مردم اختصاص داده اند امر بسیار پسندیده ای است اما باید با نظم و برنامه ریزی، این کار به نحوی صورت گیرد که اگر کسی نه زبان حقوقی برای بیان خواسته خود دارد و نه پول دارد که بتواند خرج گرفتن وکیل کند، بتواند به راحتی به عدالت دسترسی یابد. این امر نیز صرفاً با سخنرانی ممکن نیست بلکه مردم باید در عمل آن را احساس کنند.
انتهای پیام
