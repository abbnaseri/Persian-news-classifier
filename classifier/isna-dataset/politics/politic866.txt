نیکزادی پناه: کارگران صنایع خودروسازی ارگ جدید بم بیکارخواهند شد
نماینده مردم بم در مجلس شورای اسلامی با بیان این که قطعه سازان و خودرو سازان صنایع خودروسازی مجتمع اقتصادی ارگ جدید بم دچار مشکلات مالی هستند، اظهار کرد: در آینده کارگران مشغول به کار در آنجا تعدیل و اخراج خواهند شد.
به گزارش ایسنا، حبیب الله نیکزادی پناه نماینده مردم بم در مجلس شورای اسلامی در جلسه علنی امروز مجلس گفت: از اقدام هوشمندانه وزیر صنعت به نمایندگی نخل‌داران کشور تشکر می‌کنم. ایشان عوارض گمرکی وضع شده برای صادرات خرما را حذف کرد. آقای وزیر قطعه سازان و خودرو سازان صنایع خودروسازی مجتمع اقتصادی ارگ جدید بم با مشکلات مالی، تولیدی، مالیاتی روبرو هستند، اینها با وجود این مشکلات در حال پیشرفت به سوی رکود هستند.
وی افزود: با این وجود در آینده کارگران مشغول به کار در آنجا تعدیل و اخراج خواهند شد؛ لذا لازم است که برای پیشگیری از رکود تولید و معضل اجتماعی انسانی به لحاظ بیکار شدن کارگران و نیز حفظ امنیت موجود تصمیم گرفته شود. آقای وزیر راه در سفر شما به شرق استان کرمان گزارشی از جاده‌های مواصلاتی و جاده‌های روستایی خدمت شما عرض کردم، متاسفانه این محورها به قتلگاه تبدیل شده‌اند. هر هفته تعداد زیادی از هموطنان بی گناه در این جاده‌ها از بین می‌روند، لذا لازم است اعتبارات لازم را در این خصوص تخصیص دهید تا از تلفات جانی و مالی پیشگیری شود. انتهای پیام
