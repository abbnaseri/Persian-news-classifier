رایزنی‌های بین‌المللی پارلمانی در مسکو
مسعود پزشکیان نایب رئیس اول مجلس شورای اسلامی کشورمان در راس هیاتی به دعوت رئیس مجلس دومای فدراسیون روسیه به منظور شرکت در دومین همایش بین المللی توسعه نظام پارلمانی به مسکو عزیمت خواهد کرد.  
به گزارش ایسنا، براساس اعلام سفارت ایران در مسکو، این همایش به مدت دو روز ( ۱۰ و ۱۱ تیرماه) با حضور روسای مجالس کشورهای جهان برگزار می شود.
در این همایش موضوعات مربوط به امنیت بین المللی، گفتگوی قانونگذاران برای صلح و ثبات، قانونگذاری و مبنای حقوقی آینده دیجیتال چالش‌ها و راه حل ها و همکاری بین پارلمان‌ها مورد بحث و بررسی قرار خواهد گرفت.
همچنین در پنج میزدگرد با حضور نمایندگانی از کشورمان مسائل مربوط به نقش تنظیم موازین حقوقی در مبارزه با فقر و نابرابری، جنگهای رسانه ای و چگونگی غلبه بر اخبار کذب، قانونگذاری اکولوژیکی، نقش جوانان در توسعه نظام پارلمانی و نقش پارلمان ها در حوزه حقوق بشر بررسی خواهد شد.
نایب رئیس مجلس شورای اسلامی کشورمان در این سفر دیدارها و گفتگوهای دو جانبه و چند جانبه ای با روسای هیاتهای شرکت کننده در همایش و برخی مقامات و مسئولان پارلمانی و دولتی فدراسیون روسیه خواهد داشت.
انتهای پیام
