درخواست نماینده اهواز برای پرداخت خسارات کشاورزان سیل‌زده
نماینده مردم اهواز در مجلس شورای اسلامی پرداخت خسارات کشاورزان آسیب دیده در سیل اخیر خوزستان را مهم‌ترین اولویت عنوان کرد.
جواد کاظم‌نسب در گفت‌وگو با ایسنا، با اشاره به آخرین وضعیت سیل‌زدگان استان خوزستان گفت: ما وضع خوبی را در استان خوزستان شاهد نیستیم، کشاورزان ما در بدترین شرایط به سر می‌برند. خسارات آنها پرداخت نشده، منازل‌شان تعمیر نشده، کشت آینده نامعلوم است و آب مزارع نیز اکثرا تخلیه نشده است.
وی اضافه کرد: البته گزارش‌ها از تخصیص اعتبارات خبر می‌دهد، ولی بعید است تا دو سه ماه دیگر این مبلغ به دست مردم برسد. ما نیازمند یک اراده و عزم ملی برای حل مشکل مردم هستیم.
نماینده مردم اهواز در مجلس شورای اسلامی با انتقاد از عدم ترمیم جاده‌های ارتباطی یادآور شد: خوزستان قطب کشاورزی است و اگر به وضعیت راه‌ها و مزارع هم نرسیم کشت آینده را از دست می‌دهیم ضمن این‌که نارضایتی مردم هم تشدید خواهد شد.
کاظم‌نسب پرداخت خسارات کشاورزان را مهم‌ترین اولویت عنوان کرد و گفت: خیلی از مردم به خانه‌های تخریب‌شده‌شان برگشتند، در حالی که وسائل خانگی، جاده‌های ورودی و برق از بین رفته و انتظار داریم توجه بیشتری به این موضوع صورت گیرد.
انتهای پیام
