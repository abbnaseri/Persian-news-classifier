سخنگوی دولت:غلظت غنی سازی براساس نیاز ایران انجام می‌شود/تصمیمات دولت در چارچوب منافع ملی است 
دقایقی قبل نشست خبری سخنگوی دولت  با رسانه‌ها برای اعلام جدیدترین تصمیمات دولت جمهوری اسلامی درباره کاهش تعهدات برجامی ایران آغاز شد.

به گزارش ایسنا، در این نشست خبری که همزمان با پایان مهلت ۶۰ روزه ایران به  اروپا برای اجرای تعهدات برجامی در مجموعه ریاست جمهوری برگزار شود، علی ربیعی سخنگوی دولت به همراه مهدی کمالوندی سخنگوی سازمان انرژی اتمی و عباس عراقچی معاون سیاسی وزارت خارجه، به تشریح جدیدترین تصمیمات جمهوری اسلامی در قبال این توافق پرداختند.
علی ربیعی در ابتدای این نشست خبری ، اظهار کرد: رسانه ها و افکار عمومی دنیا به نحوی نگران رفتار آمریکا در قبال برجام هستند.
وی ادامه داد: به طور مقدماتی اعلام می‌کنم که دستورالعمل ما این است که از ۳/۶۷ عبور خواهیم کرد و مقدار غلظت غنی سازی براساس نیاز ما انجام می‌شود.
سخن‌گوی دولت اظهار کرد: از ابتدای برجام دو طیف وجود داشتند که یکی می‌گفت بی جهت وارد مذاکره شدید، برجام فایده ای نداشت و از ابتدا نباید وارد می شدیم و در واقع یک پوچ انگاری نسبت به برجام ابراز می‌کردند و الان هم معتقدند برجام نباید باشد.

وی افزود: عده‌ای دیگر هم می گفتند که باید تحت هر شرایطی در برجام بمانیم اما به رغم همه تنوع نظرات در کشورمان که لازم هم هست، تصمیمی که ما گرفتیم به نفع صلح جهانی بوده است و سازوکارهای امنیتی جهان را تامین می کرد و آمریکا اشتباه استراتژیکی انجام داد که از برجام خارج شد.

ربیعی ادامه داد: برجام منافع همگان را تامین می کرد، اما به هر قیمتی هم حاضر نیستیم در برجام بمانیم. ولی همانطور که گفتم به رغم همه تنوع دیدگاه ها در کشور، تصمیمی که دولت می گیرد در چارچوب منافع ملی است و پشتیبانی انسجام همگانی را هم در آن تصمیم در نظر می گیرد.

سخنگوی دولت با بیان اینکه ما در زمینه تصمیم گیری در قبال برجام، در سایه اجماع حرکت می کنیم، گفت: هرچند که خروج آمریکا از برجام برای به هم زدن نظم و انسجام جامعه ایرانی بوده و این را هم اعلام کرده اند، ولی در نظر داریم که انسجام جامعه را در این زمینه حفظ کنیم.
ربیعی در بخشی از این نشست با اشاره به اقدام انگلیس در توقف تفتکش حامل سوخت ایرانی ، تصریح کرد: انگلیس این کار نه همسو با اتحادیه اروپا، بلکه همسو با سیاست های امریکا انجام داد. آنان ادعا می کنند که این کار را با همراهی اتحادیه اروپا انجام داده اند اما ما شاهد بوده ایم که کشورهای مهم عضو اتحادیه اروپا مثل اسپانیا به این مسئله اعتراض کردند و سایر کشورهای اروپایی هم بابت این اتفاق اعلام نگرانی کردند.
وی افزود: این شواهد نشان می دهد که این موضوع مرتبط با اتحادیه اروپا نیست، بلکه این دزدی دریایی ناشی از همسویی انگلیس با سیاست های امریکاست.
انتهای پیام
