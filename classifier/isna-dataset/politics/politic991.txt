رسیدگی به شکایات مردم در ملاقات مردمی رئیس سازمان قضایی نیروهای مسلح
در ملاقات مردمی رئیس سازمان قضائی نیروهای مسلح با مراجعان، مشکلات و مسائل مراجعه‌کنندگان طرح و از سوی حجت الاسلام شکرالله بهرامی مورد رسیدگی قرار گرفت.


به گزارش ایسنا، صبح امروز دوشنبه و در سومین روز هفته قوه قضائیه، بنا به تاکید ریاست قوه قضائیه برنامه ملاقات مردمی حجت الاسلام والمسلمین شکرالله بهرامی رئیس سازمان قضائی نیروهای مسلح برگزار شد.
این ملاقات ساعت ۹ صبح در محل سازمان قضائی نیروهای مسلح آغاز شد. مراجعه کننده اول با بیان نحوه بازداشت خود بیان کرد که وی کارمند بازنشسته نیروی انتظامی است که به عنوان نماینده در یکی از طرح‌های عمرانی بنیاد تعاون ناجا فعال بوده است اما از سال ۹۵ برای وی پرونده تشکیل شده و چهار روز در بازداشت بوده است. وی خواهان رسیدگی به این پرونده شد که حجت الاسلام بهرامی دستور داد که گزارش این پرونده تهیه و صحبت‌های این مراجعه کننده هم استماع و در رسیدگی به پرونده هم تسریع شود.
مراجعه کننده بعدی پدر و مادر فردی بودند که با اتهام رشوه مواجه شده بود اما این فرد خود را برای اجرای حکم معرفی نکرده بود که رئیس سازمان قضائی نیروهای مسلح پس از بررسی پرونده متهم به پدر و مادر این فرد گفت که به فرزندتان بگویید مراجعه کند زیرا ما کمکش می‌کنیم. اگر تاکنون برای اجرای حکم آمده بود، عفو شامل حال او هم می‌شد. اما اکنون باید ابتدا حکم اجرا شود. توصیه من این است که فرزند شما به اینجا بیاید، پیگیر هستیم تا این مشکل حل شود.
مراجعه کننده بعدی تقاضای بازگشت به فرماندهی مرزبانی نیروی انتظامی داشت که حجت الاسلام بهرامی پس از مطالعه پرونده وی بیان کرد: کمیسیون پزشکی نظر داده است که شما یک سال از کارهای حساس و مهم دور باشید. مشکل شما در واقع یک مشکل اداری است و نه قضائی و کسی که بیش از شش ماه سر خدمت خود نرود به طور خودکار از یگان اخراج می‌شود و برگشت به یگان ربطی به حکم دادگاه ندارد. توصیه من به شما این است که برای اعاده به خدمت به دیوان عدالت اداری مراجعه کنید.
مراجعه کننده بعدی به جرم ارتکاب جرایم مالی و شکایت سپاه به جزای نقدی محکوم شده بود و اعلام کرد که رد مال انجام شده ولی توانایی پرداخت جزای نقدی ندارد که رئیس سازمان قضائی نیروهای مسلح به وی پیشنهاد کرد که بخشی از جزای نقدی را پرداخت کند تا در بازپرداخت مابقی جریمه به وی مساعدت شود.
به گزارش ایسنا، مراجعه کننده بعدی که یک خانم راننده یکی از تاکسی‌های اینترنتی در تهران بود گفت که به این دلیل که مسافرش با خود مقداری مواد مخدر همراه داشته چند مأمور نیروی انتظامی با وی برخورد بدی داشته‌اند و ماشینش توقیف شده و دو شب در بازداشت بوده است. وی بیان کرد من بابت این رفتار از مأموران شکایت کردم اما به من گفته‌اند پرونده‌ات به جایی نمی‌رسد. آقای بهرامی پس از استماع صحبت‌های این خانم گفت: من دستور رسیدگی دقیق به پرونده شما را صادر می‌کنم و نگران نباشید، حتماً با مأموران متخلف برخورد خواهد شد و پاسخگوی عملکرد خود باید باشند.
به گفته رئیس سازمان قضائی نیروهای مسلح در این جلسه حداقل به پرونده ۱۴ نفر از مراجعان رسیدگی می‌شود. به گفته حجت الاسلام بهرامی این ملاقات‌ها هر هفته با حضور نماینده دادستان نظامی و نماینده معاونت نظارت و بازرسی در سازمان قضائی نیروهای مسلح برگزار می‌شود. این نشست‌ها همچنین توسط رؤسای سازمان‌های قضائی نیروهای مسلح سراسر کشور و دادستان‌های نظامی استان‌ها برگزار می‌شود.
بهرامی درباره چگونگی حضور مردم در این ملاقات خاطرنشان کرد: هموطنان عزیز می‌توانند از طریق سامانه تلفن گویا به شماره ۸۲۹۰۰-۰۲۱، شماره پیامک ۳۰۰۰۸۲۹۰۰، شماره تماس ۸۲۹۰۲۲۱۱ - ۰۲۱ همچنین بخش دریافت گزارش‌های مردمی درگاه الکترونیکی سازمان قضائی نیروهای مسلح به آدرس www.imj.ir و رایانامه info@imj.ir می‌توانند درخواست ملاقات بنمایند و مشکل خود را آنجا مطرح کنند. همکاران من در دفتر هماهنگی‌های لازم را برای حضور مردم در این جلسه را فراهم می‌کنند و مردم در وقت تعیین شده در جلسه حاضر شده و مشکل خود را بیان می‌کنند. این جلسه اختصاص به نیروهای مسلح ندارد و هم نیروهای مسلح و هم مردم عادی که شکایتی از نیروهای مسلح دارند، می‌توانند در این ملاقات حضور یابند.
انتهای پیام
