آغاز همکاری میان کانون وکلای ایران و ارمنستان
سفیر ایران در ایروان خواستار توسعه همکاری‌ها بین کانون‌های وکلای ایران و ارمنستان در حوزه حمایت از حقوق و اتباع شهروندان دو کشور شد.
به گزارش ایسنا، پیرو سفر دکتر امینی رئیس کانون وکلای جمهوری اسلامی ایران به ارمنستان که بنا به دعوت آقای آرا ظهرابیان رئیس کانون وکلای ارمنستان صورت گرفت، امروز ملاقاتی با حضور سجادی سفیر کشورمان در ایروان با رئیس و اعضای هیأت مدیره این کانون برگزار شد. در این ملاقات طرفین ضمن اشاره به سابقه و تاریخچه کانون وکلا، شرح فعالیت‌ها و وظایف، میزان استقلال کانون وکلای دو کشور، نحوه انتخاب و فعالیت وکلا و مسائل آموزشی و علمی بحث و تبادل نظر کردند. سید کاظم سجادی سفیر کشورمان در ایروان در ابتدای این دیدار ضمن اشاره به پیشرفت‌های صورت گرفته در روابط جمهوری اسلامی ایران و ارمنستان در حوزه‌های مختلف، گسترش همکاریها در حوزه حقوقی و قضائی را طی سه سال اخیر بی سابقه دانست و خواستار آغاز و توسعه همکاریها بین کانون‌های وکلای دو کشور در حوزه حمایت از حقوق و اتباع شهروندان دو کشور شد. سفیر کشورمان ضمن تاکید بر استقلال کانون‌های وکلای ایران و ارمنستان خواستار تداوم تبادل هیأت‌ها و استفاده از تجارب وکلای دو کشور بویژه در حمایت از اتباع ایران و ارمنستان در محاکم داخلی و بین‌المللی شد. در پایان این ملاقات رؤسای کانون وکلا از بخش‌ها و حوزه‌های کاری مختلف کانون وکلای ارمنستان بویژه مدرسه عالی وکالت بازدید کرده و تمایل خود را برای انعقاد یادداشت تفاهم همکاری اعلام کردند. انتهای پیام
