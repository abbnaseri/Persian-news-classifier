خرمشاد: در شرایط فشار مذاکره نمی‌کنیم/ اکنون طلایی‌ترین فرصت برای رهایی از درآمدهای نفتی است
دبیر شورای راهبردی روابط خارجی با تاکید بر این‌که در شرایط فشار مذاکره کردن یعنی سم، گفت:‌ در شرایط فشار مذاکره نمی‌کنیم، ورق را با مقاومت بر می‌گردانیم و در شرایط برابر اگر لازم شد مذاکره می‌کنیم.
محمد باقر خرمشاد در گفت‌وگو با ایسنا در ارزیابی رفتارهای دوگانه ترامپ و آمریکا در اعمال تحریم و پیشنهاد مذاکره اظهار کرد: اگر بخواهیم روی کار ترامپ اسم بگذاریم، راهبرد او یا به تعبیر دیگری تاکتیک او، مذاکره تحت فشار است، همان‌طور که رهبری و رئیس جمهور هم اشاره کردند هیچ آدم عاقلی به مذاکره تحت فشار تن نمی‌دهد این را ما هم می‌دانیم، ترامپ هم می‌داند منفعت او در این است که بتواند ما را در اوج فشار پای میز مذاکره بیاورد.
وی افزود: بنابراین، چنین کاری یعنی این‌که ما نهایتاً امتیازات را باید بپردازیم. البته اگر چنانچه مقاومت کنیم ممکن است رکود قدرت اتفاق افتد و در این شرایط این فشار ترامپ نه تنها برای او اثر مثبتی ندارد بلکه اثرات معکوسی را به همراه خواهد داشت.
این استاد دانشگاه همچنین بیان کرد: در نتیجه اگر قرار باشد احیاناً مذاکره‌ای اتفاق بیفتد، باید طرح‌ها شکسته شده و موفقیتی نداشته باشد، در آن شرایط ما از موضع بالاتر یا برابر بتوانیم به نقطه صفر که در برجام بودیم، برگردیم البته آن‌ها باید برگردند و شاید از جنبه‌ای دیگر هر دو به برجام برگردیم زیرا ایران هم براساس بند ۲۶ و ۳۶ تعهدات خود را تعلیق کرده و سایر اهرم‌های فشار دیگری را آغاز کرده که در آن صورت باید آنها را متوقف کند تا در شرایط برابر بتوان صحبت یا مذاکره کرد.
دبیر شورای راهبردی روابط خارجی تاکید کرد: اکنون به نام عقل، شرع، منطق، بشریت یا به هر نام دیگری ورود در فضای مذاکره در چنین شرایطی یعنی آتش زدن همه سرمایه‌ای که تاکنون بر اثر مقاومت چهل ساله به دست آورده‌ایم، مقاومت هم به معنای رفتن به سمت قحطی و گرسنگی نبوده بلکه از توان و ظرفیت داخلی خود در تمامی زمینه‌های استفاده کرده‌ایم.
خرمشاد تصریح کرد: ظرفیت ایران با ۴ و نیم میلیون دانشجو و ۱۴ میلیون فارغ التحصیل با ظرفیت و حرکت کشورهای کوچک یکی نیست، ایران قدرت خود اتکایی به شدت بالایی دارد اما مهم این است که مسئولین اراده کرده و این ظرفیت‌ها را فعال کنند، همه کسانی که حتی علاقه‌ای به ایران ندارند صحبت از این دارند که ایران به طلایی‌ترین فرصت برای رهایی از درآمدهای نفتی رسیده است.
وی اضافه کرد: اکنون شرایط جهان به گونه‌ای است که ایالات متحده فقط ما را تحریم نکرده بلکه سایر قدرت‌های بزرگ مانند روسیه و چین را هم تحریم کرده است و این مساله بیان‌گر این است که ما تنها نیستیم و اگر بتوانیم باشگاه تحریمی‌ها را دور هم جمع کنیم که فقط با پول ملی خودمان با آن‌ها مبادله کنیم، تا حد زیادی هدف‌گذاری‌های آن‌ها به نتیجه نمی‌رسد.
این استاد دانشگاه خاطرنشان کرد: ما به خوبی ابزار مقاومت را در اختیار داریم، عقل می‌گوید در شرایط فشار مذاکره کردن یعنی سم، پس در شرایط فشار مذاکره نمی‌کنیم، ورق را با مقاومت بر می‌گردانیم و در شرایط برابر اگر لازم شد مذاکره می‌کنیم.
انتهای پیام
