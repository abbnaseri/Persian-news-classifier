بولتون: تنها کار ایران عبور از در مذاکره با آمریکاست
مشاور امنیت ملی آمریکا مدعی شد که رئیس‌جمهور کشورش درهای مذاکره با ایران را باز گذاشته است و تنها کاری که ایران باید انجام دهد عبور از این در است.
به گزارش ایسنا به نقل از خبرگزاری آسوشیتدپرس، جان بولتون مشاور امنیت ملی آمریکا روز سه‌شنبه (امروز) در نشست سه جانبه مشاوران امنیت ملی آمریکا، روسیه و مشاور امنیت رژیم صهیونیستی در سرزمین‌های اشغالی با متهم کردن ایران به دست داشتن در فعالیت‌های تحریک‌آمیز مدعی شد که دونالد ترامپ رئیس‌جمهور آمریکا علی‌رغم این اقدامات ایران درهای مذاکره را باز گذاشته و تنها کاری که ایران باید انجام دهد این است که از این در عبور کند.
وی در ادامه ادعاهای نخ نما و واهی خود درباره برنامه هسته‌ای ایران مدعی شد که هیچ شواهدی دال بر تصمیم استراتژیک ایران برای دست برداشتن از تسلیحات هسته‌ای وجود ندارد.
بولتون مدعی شد که اقدامات تحریک‌آمیز ایران که شامل تهدید و حمله علیه نیروها و منافع آمریکایی در خاورمیانه می‌شود، تظاهرات خارجی تهدید ایران است که به گفته وی شامل ادامه تلاش برای دستیابی به سلاح هسته‌ای می‌شود.
نخست وزیر رژیم صهیونیستی نیز در این نشست به طرح ادعاهای بی‌اساس خود مبنی بر حضور نظامی ایران در سوریه پرداخت و گفت که اسرائیل با آن مقابله می‌کند.
به گزارش ایسنا، مقامات آمریکایی در ادامه سیاست‌های خصمانه خود در تلاشند با مطرح کردن موضوع هسته‌ای ایران بار دیگر توجهات را به سمت مسئله‌ای جلب کنند که پیشتر بحث‌ها درباره آن مختومه شده و پایان یافته است. جمهوری اسلامی ایران همواره در گذشته ادعاهای غرب و آمریکا در این زمینه را قویاً رد کرده و تاکید داشته است که سلاح هسته‌ای هیچ جایی در دکترین دفاعی ایران ندارد. بنابراین، ایران هرگز به دنبال دستیابی به ظرفیت تولید سلاح هسته‌ای نیست.
همچنین رهبر معظم انقلاب طی یک فتوا اعلام کرد که سلاح هسته‌ای و هر گونه تسلیحات کشتار جمعی دیگری خلاف موازین دین م، یعنی اسلام است.
شایان ذکر است که ایران برای اطمینان جامعه بین‌الملل از ماهیت کاملاً صلح‌آمیز برنامه هسته‌ای‌اش و با هدف تعامل با جهان وارد مذاکرات هسته‌ای با گروه موسوم به ۱+۵ شد که سرانجام به حصول برجام انجامید. هدف از این توافق لغو تحریم‌های وضع شده علیه کشورمان در ازای محدود شدن برنامه هسته‌ای ایران بود. توافقی که واشنگتن سال گذشته آن را زیر پا گذاشت و یک‌جانبه از آن خارج شد.
ایران به تازگی اعلام کرده است که پس از گذشت یک سال از خروج آمریکا از برجام، اکنون قصد دارد اجرای برخی تعهداتش در این توافق را کاهش دهد.
این ادعاهای تکراری مقامات آمریکا همچنین در حالی است که آژانس بین‌المللی انرژی اتمی در تمامی گزارشات خود اجرای تعهدات هسته‌ای در برجام را تائید کرده است که ایران به‌طور کامل به این توافق عمل می‌کند.
انتهای پیام
