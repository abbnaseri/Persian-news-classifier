وکیلی: دانشگاه آزاد باید در خصوص حادثه واژگونی اتوبوس پاسخگو باشد
نماینده مردم تهران در مجلس با انتقاد از مواجه شدن مجلس با حوادثی مشابه واژگونی اتوبوس در دانشگاه علوم وتحقیقات گفت: اکنون چه تضمینی وجود دارد و چه تدبیری انجام شده تا دیگر شاهد چنین حوادثی نباشیم ساختار دانشگاه آزاد باید در این زمینه پاسخگو باشد.
به گزارش ایسنا، محمد علی وکیلی در جلسه علنی امروز با اشاره به گزارش کمیسیون آموزش و تحقیقات در خصوص حادثه واژگونی اتوبوس در واحد علوم و تحقیقات بیان کرد: متاسفانه ما با یک معضل در خصوص گزارش‌های مربوط به چنین حوادثی رو به رو هستیم. به عنوان مثال هواپیما سقوط می‌کند و ما می‌گوییم مقصر خلبان و یا وضعیت نامساعد هوایی بود و بعد از طی زمانی انتظار و جمع‌بندی نهایی به راحتی از کنار آن می‌گذریم.
وی در ادامه اظهار کرد: در خصوص حوادث مشابه دانشگاه آزاد نیز گزارشی تهیه کرده و می‌گوییم شیب زمین ۸ درصد بود و یا ماشین معاینه فنی نداشت و سپس به راحتی از کنار گزارش رد می‌شویم اما سوال این است که مسئولیت جان ۷ دانشجو را چه کسی می‌پذیرد. آیا این گزارش جان این ۷ دانشجو را بازمی‌گرداند آیا این استدلال ها و گزارش‌ها در مقایسه با مسئولیتی که ما در برابر چنین حوادثی داریم کافی است.
نماینده مردم تهران در مجلس تصریح کرد: من به این موضوع اعتراض دارم مردم از مجلس این گونه رفتار را در مقابل چنین حوادثی نمی پذیرند بلکه از ما می‌پرسند برای جلوگیری از تکرار چنین حوادثی چه کاری انجام داده‌ایم. امروز چه تدبیری کردیم تا تضمینی باشد مشابه این حادثه در نقاط دیگر تکرار نشود.
وی در ادامه تاکید کرد: آیا این گزارش می‌تواند خونبهای ۷ جوان کشور باشد. ساختار دانشگاه باید در برابر مجلس پاسخگو باشد دانشگاهی که با عرق جبین خانواده‌هایی که تمام ماحصل خود را صرف تحصیل فرزند خود می‌کند اداره می‌شود باید پاسخگو باشد.
وکیلی در پایان گفت: متاسفانه ما در کشور با ساختاری غیرپاسخگو طرف هستیم. این حوادث و ده‌ها حادثه دیگر رخ می‌دهد و بعضا با ارائه گزارشی از کنار آن می‌گذریم. ابزار  نظارتی مجلس کجاست. چه تضمینی وجود دارد تا این حادثه مجددا تکرار نشود.
انتهای پیام
