پاسخ سفیر انگلیس در مورد چرایی حضور مجددش در وزارت خارجه
سفیر انگلیس در تهران امروز( دوشنبه) در وزارت خارجه حضور یافت.

به گزارش ایسنا، راب مک ایر، سفیر انگلیس پیش از ظهر امروز در وزارت خارجه حضور پیدا کرد.
او در هنگام خروج از این وزارتخانه در پاسخ به سوال خبرنگاران مبنی بر اینکه علت حضور وی در این وزارتخانه چه بوده است، گفت: Just business !
سید عباس موسوی هم به خبرگزاری صدا و سیما در خصوص حضور «رابرت مک ایر» سفیر انگلیس در وزارت امور خارجه گفت: حضور امروز سفیر انگلیس در وزارت امور خارجه احضار نبوده و دلیل آن پیگیری وزارت امور خارجه در موضوع پیگیری نفتکش توقیف شده ایرانی در تنگه جبل الطارق و در چارچوب دیدارهای برنامه ریزی شده بوده است.
نفتکش حامل نفت ایران از روز پنجشنبه گذشته توسط دولت انگلستان در منطقه جبل الطارق توقیف شده است.
انگلیسی‌ها مدعی شده‌اند که مقصد نهایی این نفتکش بندری در سوریه بوده است. این در حالی است که مقامات تهران این موضوع را رد کرده و اعلام کردند که با توجه به حجم این نفتکش هیچیک از بنادر سوریه ظرفیت پذیرش آن را ندارد و مقصد این نفتکش سوریه نبوده است. در چارچوب پیگیری این موضوع پنجشنبه هفته گذشته سفیر انگلیس در تهران به وزارت خارجه احضار شد. روز گذشته نیز عراقچی معاون سیاسی وزیر امور خارجه خبر داد که سفیر انگلیس برای بار دوم در ارتباط با این موضوع به وزارت خارجه آمده است.
انتهای پیام
