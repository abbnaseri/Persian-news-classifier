واکنش کرملین به گسترش تنش‌ها در پی سرنگونی پهپاد جاسوسی آمریکا
سخنگوی کاخ کرمیلن با ابراز نگرانی از افزایش تنش پس از سرنگونی پهپاد آمریکایی، خواستار خویشتن‌داری همه طرف‌ها شد.
به گزارش ایسنا، به نقل از رویترز، دیمیتری پسکوف، سخنگوی کاخ کرملین روز جمعه از تمامی طرف‌ها خواست تا درباره وضعیت پیش آمده خویشتن‌داری نشان دهند و گفت که مسکو درباره تنش‌های بالاگرفته میان واشنگتن و تهران نگران است.
به گزارش ایسنا، در پی سرنگونی یک فروند پهپاد جاسوسی آمریکایی پس از تجاوز به فضای سرزمینی ایران اسلامی در ساعات اولیه بامداد پنجشنبه، مقابل منطقه کوه مبارک استان هرمزگان، روابط عمومی کل سپاه پاسداران انقلاب اسلامی در اطلاعیه‌ای به تشریح جزئیاتی از این اقدام پرداخت.
در این اطلاعیه آمده است: پهپاد جاسوسی گلوبال هاوک در ساعت ۱۴ دقیقه بامداد پنجشنبه از یکی از پایگاه‌های نیروهای آمریکایی در جنوب خلیج فارس با مختصات معلوم به هوا برخاسته و بر خلاف قوانین هوانوردی کلیه تجهیزات مربوط به معرفی خود را خاموش نموده و در نهایت پنهان‌کاری، از تنگه هرمز به سمت چابهار ادامه مسیر می‌دهد.
نیویورک تایمز به دنبال سرنگونی این پهپاد جاسوسی گزارش داد که «دونالد ترامپ رئیس جمهور آمریکا پس از یک روز پرتنش، شب گذشته حملات نظامی علیه ایران در تقابل با ساقط کردن پهپاد تجسس آمریکا را تأیید، اما از اجرا شدن آن‌ها عقب‌نشینی کرد».
انتهای پیام
