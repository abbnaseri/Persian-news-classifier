عادل الجبیر: هیچ‌کس در منطقه خواهان جنگ نیست/ همیشه تلاش کرده‌ایم با ایران گفت‌وگو کنیم
وزیر مشاور عربستان در امورخارجه در ادامه فرافکنی‌های خود به تکرار ادعاهای خصمانه علیه کشورمان پرداخت. او که کشورش یکی از تحریک کنندگان اصلی آمریکا برای ورود به جنگ است، گفت: هیچ‌کس در منطقه خواهان جنگ نیست.
به گزارش ایسنا، عادل الجبیر وزیر مشاور عربستان در امورخارجه در گفت‌وگو با شبکه فرانس ۲۴ در ادامه فرافکنی‌های مقامات سعودی به تکرار ادعاهای بی‌اساس و خصمانه خود علیه ایران پرداخت.
الجبیر در ادعاهای خود ایران را عامل بی‌ثباتی در منطقه دانست و گفت که این رفتارهای ایران بدون عواقب و پیامد نمی‌تواند ادامه یابد.
وی همچنین ابراز امیدواری کرد که احتمال وقوع درگیری میان ایران و آمریکا همچنان قابل پیش‌گیری و پرهیز باشد.
این وزیر سعودی که کشورش یکی از تحریک کنندگان اصلی آمریکا برای ورود به جنگ است، گفت: همه برای جلوگیری از وقوع جنگ در منطقه تلاش می‌کنند. جنگ برای همگان خطرناک است. هرچند، این ایران است که همیشه منجر به تشدید اوضاع می‌شود.
الجبیر با تکرار این ادعای بدون سند که ایران مسئول حمله به نفتکش‌ها در دریای عمان بوده و از طریق نیروهای مورد حمایتش در یمن به فرودگاه و خط لوله انتقال نفت عربستان حمله کرده است، مدعی شد: ایرانی‌ها دست به اقدامات تخاصمی می‌زنند و رفتارهای تهدیدآمیز دارند. بنابراین، ایرانی‌ها هستند که باید برای کاهش تنش کاری بکنند.
وی همچنین مدعی شد: عربستان سعودی در طول چهل سال گذشته تلاش کرده تا از طریق گفت‌وگو با ایران خصومت‌ها را کاهش دهد اما موفقیت‌آمیز نبوده است. بنابراین، ریاض از تحریم‌های بیشتر علیه ایران کماکان حمایت خواهد کرد.
این مقام سعودی افزود: من بر این باورم که هر کاری برای افزایش فشار بر ایران باید انجام شود تا این کشور سیاست‌هایش را تغییر دهد. من فکر می‌کنم که آمریکایی‌ها در حال بررسی تحریم‌هایی هستند که احتمالاً شامل بخش گاز می‌شود اما صحبت درباره آن را به یک کارشناس اقتصادی و مالی واگذار می‌کنم اما این میل وجود دارد که فشارها بر ایران افزایش یابد. بنابراین، ایران باید بداند که هزینه‌ای سنگین برای سیاست‌هایی می‌پردازد که قابل پذیرش نیستند و باید تغییر کنند.
به گزارش ایسنا، این ادعاهای نخ نما در حالی به‌طور مکرر از زبان مقامات سعودی شنیده می‌شود که بنا بر اعتراف متحدان غربی سعودی‌ها عربستان خود همواره عامل اصلی بی‌ثباتی، تفرقه، ظهور و توسعه تروریسم و جنگ‌های منطقه بوده است و با سیاست‌های مداخله جویانه تلاش کرده به اهداف خصمانه‌اش علیه ایران برسد. عربستان سعودی اما تلاش می‌کند با فرافکنی و طرح اتهامات بی‌اساس علیه کشورمان ایران را برای تمامی مشکلات منطقه مقصر جلوه دهد و همچنین توجه جامعه بین‌الملل را از واقعیت سیاست‌های خود منحرف کند.
انتهای پیام
