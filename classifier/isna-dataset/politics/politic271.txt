اگر آمریکا از آتش می‌ترسد، شعله را روشن نکند/اینستکسِ توخالی، به هیچ دردی نمی‌خورد
رئیس جمهور، برجام را به نفع همه ملت‌ها، منطقه و جهان دانست و با تاکید بر اینکه بهترین راه برای آمریکا بازگشت از خطای خود است، تصریح کرد: اگر آمریکا از کلمه آتش خیلی می‌ترسد پس نباید شعله‌ را روشن کند و خاموش کردن این آتش تنها بازگشت به تعهدات و مصوبات سازمان ملل است.
به گزارش ایسنا، حجت الاسلام و المسلمین حسن روحانی روز چهارشنبه در جلسه هیات دولت گفت: آمریکایی‌ها آتش‌بازی در منطقه را یکسال است که آغاز کرده‌اند و در حالی که به دنبال آتش افروزی هستند ، می گویند بازی با آتش خطرناک است!
روحانی تاکید کرد: خاموش کردن این آتش تنها بازگشت به تعهدات و مصوبات سازمان ملل است و اگر نخواهند که به این تعهدات بازگردند، جمهوری اسلامی ایران همانطور که پیش از این اعلام کرده، رأس 60 روز، اقدامات بعدی را انجام خواهد داد.
رئیس جمهور با بیان اینکه این روزها به نکات جالبی از سوی آمریکایی‌ها رسیده‌ایم، گفت: آنها تا به امروز برجام را توافقی بد می‌دانستند و در این شرایط اگر ایران بخواهد از این توافق فاصله بگیرد، آنها باید خوشحال باشند، اما امروز که جمهوری اسلامی ایران مقداری از این توافق فاصله گرفته است، ناراحت بوده و داد و فریادشان در جهان بلند شده است.
روحانی با اشاره به اینکه طرف‌های ایران در برجام پیوسته در حال توصیه به ایران برای ماندن در برجام هستند، ادامه داد: اگر این توافق خوب است، چرا اروپا و آمریکا به تعهدات و وظایف خود در این توافق عمل نمی‌کنند و اگر این توافق بد است، چرا وقتی که ایران می‌خواهد براساس توافق به بخشی از تعهدات خود عمل نکند، در دنیا سر و صدا می‌کنند؟
رئیس جمهور تأکید کرد: بسیار باعث تعجب است که اروپا در حالی که می‌بیند ملتی 82 میلیونی برای تأمین نیازهای ضروری خود با مشکل مواجه است، سکوت کرده و یکسال است که سخن نمی‌گوید؛ اینهایی که مدعی حقوق بشر و طرفداری از انسان‌های بی‌گناه و زن، مرد، پیرمرد و کودکان هستند، چرا با صراحت این اقدام آمریکا را محکوم نکرده و در راستای جبران آن کاری نمی‌کنند؟
روحانی با اشاره به اینکه جمهوری اسلامی ایران با ارسال نامه برای سران 5 کشور اروپایی و انتشار بیانیه رسمی اعلام کرده که برای حفظ برجام تعهدات خود را کاهش می‌دهد، گفت: اقدام ایران در کاهش تعهدات برای ضربه زدن به برجام نیست، بلکه در راستای حفظ برجام است؛ چرا که معتقدیم که اگر اقدامی انجام ندهیم، برجام از بین خواهد رفت.
رئیس جمهور افزود: بخاطر آنکه طرف‌های مقابل به تعهدات خود عمل نکردند و به این ترتیب برجام از بین نرود،  متقابلاً تعهدات خود را کاهش می‌دهیم تا این ساختمان بتواند متعادل بوده و حفظ شود.
روحانی با بیان اینکه اگر امروز در غنی‌سازی از مرز 300 کیلو عبور کرده‌ایم و ادامه خواهیم داد، تنها برای حفظ برجام است، خاطر نشان کرد: همانطور که اعلام کرده‌ایم، اگر طرف‌های مقابل به تعهدات خود بازگردند، بازگشت ایران به شرایط توافق به سرعت انجام خواهد شد و اگر تولید بالایی هم انجام دهیم در مدت کوتاهی آن را به کشوری دیگر مانند روسیه فروخته و در قبال آن کیک زرد دریافت می‌کنیم.
رئیس جمهور با بیان اینکه ایران اعلام کرده در تولید آب سنگین به 130 تن تعهدی ندارد و ممکن است افزایش داشته باشد، اظهار داشت: اگر شرایط توافق حاصل شود بازگشت به زیر 130 تن هم خیلی سریع می‌تواند انجام شود.
روحانی با اشاره به اینکه تمام اقداماتی که ایران به واسطه عدم پایبندی طرف‌های مقابل به تعهدات برجام،  انجام می‌دهد به سرعت قابل بازگشت است، گفت: ایران هرگز قصد لجبازی با دیگران و برهم زدن توافق را ندارد، کما اینکه طرف‌های مقابل به هیچ عنوان نمی‌توانند به اقدامات ایران ایرادی بگیرند، چرا که ایران در پاسخ به درخواست‌های مکرر سران اروپا چندین بار مهلت‌های مقرر را تمدید کرده است.
رئیس جمهور با بیان اینکه مسئولان اروپایی حتی به آنچه که  به ایران در این مدت برای حل مشکلات قول داده و توصیه کرده‌اند، عمل نکرده اند، خاطر نشان کرد: ایران در این مدت به هیچ عنوان عجله نکرده است و مردم بدانند که لحظه‌ای در برجام احساسی عمل نکرده و کاملاً براساس منطق و عقل اقدام کرده‌ایم.
روحانی افزود: صبر جمهوری اسلامی ایران به تعبیر برخی از رهبران دنیا صبری راهبردی بوده است و امروز بعد از یکسال کنار گذاشتن برخی تعهدات بازگشت‌پذیر قابل اعتراض نیست.
رئیس جمهور با بیان اینکه اگر برجام توافقی خوب است همه باید نسبت به آن متعهد باشند، گفت: طرف‌های مذاکره‌کننده در برجام خود به تعهداتشان پایبند نیستند، اما نسبت به ایران همواره اعتراض دارند.
روحانی ساز و کار مالی اروپایی‌ها (اینستکس) را تاکنون تنها اقدامی نمایشی دانست و افزود: امروز اینستکس تنها ساز و کاری بدون پول است و اینستکسِ توخالی به هیچ دردی نمی‌خورد، اما اگر اینستکس فعال شده و پول فروش نفت ایران به آنها به واسطه آن حاصل شود با وجود ایرادات آن، می‌توان تا حدی آن اقدام را قبول کرد.
رئیس جمهور با اشاره به اینکه اگر اقدام عملی از سوی طرف‌های مقابل انجام نشود، ایران از 16 تیر اقدامات بعدی را انجام خواهد داد، گفت: در 16 تیرماه سطح غنی‌سازی ایران دیگر 3.67 نخواهد بود و این تعهد را کنار گذاشته و به هر مقداری که ضرورت و نیاز ما باشد، ارتقاء خواهیم داد.
روحانی افزود: از 16 تیر اگر طرف‌های مقابل به تمامی تعهدات خود طبق زمان‌بندی عمل نکنند، رآکتور اراک به شرایط سابق یعنی شرایطی که آنها ادعا می‌کردند خطرناک بوده و می‌تواند پلوتونیوم تولید کند، بازخواهد گشت؛ مگر اینکه در مورد رآکتور اراک آنها به تمامی تعهدات خود عمل کنند.
رئیس جمهور تأکید کرد: توصیه ایران به اروپا و آمریکا، بازگشت به منطق، میز مذاکره، تفاهم، احترام به قانون و احترام به مصوبات شورای امنیت سازمان ملل متحد است و در این شرایط همه باید به برجام عمل کنند.
روحانی با بیان اینکه ایران تا زمانی که طرف‌های مقابل به برجام متعهد بوده و صد در صد به آن عمل کنند، متقابلاً این کار را خواهد کرد، گفت: امروز ملت ایران اقدامات دولت و مسئولان را منطقی و صحیح می‌دانند.
رئیس جمهور افزود: نمی‌توانستیم در برابر بی‌عملی طرف مقابل ساکت بمانیم و به همین دلیل این اقدامات را به انجام رسانده‌ایم، اما طرف‌های مقابل باید بدانند که هر ساعتی که به برجام بازگردند، ما هم بازخواهیم گشت؛ ما هنوز در برجام هستیم و تمام اقداماتی که انجام می دهیم نیز در راستای حفظ برجام است.
روحانی با بیان اینکه همه این اقدامات و بازی‌ها از دیماه سال 96 آغاز شد، افزود: دولت یازدهم و دوازدهم یک دوران 55 ماهه داشته که از ابتدای دولت یازدهم تا دی‌ماه سال 96 است که در این دوران تمام شاخص‌ها مثبت بوده و حرکت‌های گوناگون دولت در عرصه‌های مختلف اقتصادی، فرهنگی، اجتماعی و روابط بین‌الملل کاملاً درست و بر مبنای منطقی است که در انتخابات 92 و 96 اعلام شد.
رئیس جمهور با اشاره به وقوع حوادثی در دیماه سال 96 در داخل کشور و شروع تهدیدات از سوی آمریکا، افزود: دولت از دی 96 تا به امروز که 18 ماه از آن می‌گذرد وارد فاز جدیدی شد و مردم در این مدت با سختی زندگی کردند و اگر مردم گله دارند، حق با آنهاست و اگر تصور می‌کنند که دولت باید بیش از این کار می‌کرده، باید بگویم که شهادت می‌دهم با همه توان خود کار کردیم.
روحانی با بیان اینکه دولت با همه توان خود برای رفع مشکلات اقدام کرده است، گفت: اجازه ندادیم که شرایط سخت در زندگی مردم به نقطه‌ای برسد که زندگی برایشان غیرقابل تحمل شود و در این زمینه همه دستگاه‌ها از جمله وزارتخانه های  خارجه، نفت، صنعت و کشاورزی و بانک مرکزی تلاش‌های زیادی کردند.
رئیس جمهور ادامه داد: تلاش دولت در مسیر کاهش مشکلات مردم به گونه‌ای بوده که امروز دشمن از نقشه و توطئه قبلی خود برای زمین زدن مردم، دولت و نظام به طور کامل مأیوس است و آمریکایی‌ها و دیگران امروز فهمیده‌اند که اشتباه کرده‌اند و این موضوعی است که برخی از سران و رهبران دنیا در ملاقات‌های عمومی و خصوصی به بنده اعلام کرده‌اند.
روحانی افزود: معتقدم دولت، قوای دیگر و نیروهای مسلح تحت هدایت مقام معظم رهبری، می‌توانیم از امروز حرکت را به سمت 55 ماه گذشته شروع کنیم؛ البته این کار نیاز به وحدت و تلاش فراوان دارد، اما شدنی است.
رئیس جمهور ادامه داد: امروز علامت‌های خوبی را در بخش‌های مختلف مشاهده می‌کنیم. تورم کشور در اردیبهشت از فروردین و در خردادماه از اردیبهشت کمتر است، به گونه‌ای که اگر در فروردین تورم بالای 4 بوده در اردیبهشت حدود 2.5 و در خرداد 0.8 درصد شده است و روند صعودی رشد تورم کاهش یافته است.
روحانی تصریح کرد: براساس علائمی که در 2، 3 ماهه ابتدایی امسال مشاهده می‌کنیم، می‌توانیم امسال شاهد رشد اقتصادی مثبت در کشور باشیم.
رئیس جمهور با بیان اینکه امروز مردم با نشاط بیشتری در زمینه تولید تلاش می‌کنند، گفت: براساس آمارهایی که در بخش‌های مختلف، از جمله کشاورزی، ارایه می‌شود، تمام شاخص‌ها رشد مثبت را نشان می‌دهد و در دیگر بخش‌ها حرکت‌های خوبی آغاز شده که می‌توان به واسطه آنها شاهد تحول مثبت در همه بخش‌ها باشیم.
روحانی با بیان اینکه امروز بازار سرمایه شکوفا بوده و نرخ ارز در ثبات نسبی بسر می‌برد، گفت: امروز روابط ما با دوستانمان در سطح بین‌الملل گسترده‌تر و بهتر از گذشته است و امیدوارم با همکاری و تلاش همگانی، مسیر تعالی کشور را پیش برده و دشمن را مجبور به احترام به قانون، منطق و ملت بزرگ ایران خواهیم کرد.
روحانی در بخش دیگری از سخنان خود با اشاره به سالگرد فاجعه بزرگ حمله ناو آمریکایی وینسنس به هواپیمای مسافربری ایران در 12 تیر سال 67، گفت: این حادثه بسیار برای ملت ایران بهت‌آور و تعجب‌برانگیز بود.
رئیس جمهور ادامه داد: این ادعای آمریکایی‌ها که هواپیمای مسافربری ایرباس با مشخصات فیزیکی و مسیر مشخص پروازی که طی کرده بود را با یک جنگنده اف14 اشتباه گرفته بودند، مضحک است.
روحانی افزود: اگر آمریکایی‌ها اعلام می‌کردند که این هواپیما را با یک فانتوم اشتباه گرفتند شاید قابل قبول بود، اما اینکه خود آنها اعلام کردند، این هواپیما را با یک جنگنده اف14 که تنها برای رهگیری هوایی استفاده می‌شود و قابلیت حمل موشک هوا به زمین ندارد، عذری بدتر از گناه است.
رئیس جمهور با بیان اینکه ادعاها و توجیه آمریکایی‌ها در حمله به هواپیمای مسافربری ایران به هیچ عنوان از لحاظ علمی قابل قبول نیست، اظهار داشت: آمریکایی‌ها بخاطر این اشتباهی که انجام دادند، نه تنها از ملت ایران عذرخواهی نکردند بلکه به جای تنبیه فرمانده آن ناو، به او جایزه و مدال دادند و این نشان می‌دهد که جنایت کردن برای آمریکایی‌ها کاری ساده و آسان است که با وجود کشته شدن 290 مسافر بی‌گناه، عین خیالشان نباشد و بخواهند با جملاتی واهی از آن عبور کنند.
روحانی با اشاره به اینکه امروز آمریکایی‌ها جنایتی بالاتر از آن را علیه 82 میلیون نفر از مردم مظلوم و فرهیخته ایران انجام می‌دهند، گفت: اقدام امروز آمریکا در اعمال تحریم‌ها ، کاملاً تروریستی است.
روحانی در ابتدای این جلسه نیز ضمن تبریک ایام ولادت با سعادت حضرت فاطمه معصومه(س)گفت: یکی از آثار فرهنگی دین مقدس اسلام این است که همه فرصت‌های لازم برای تعالی و رشد زنان در سطح جامعه و اجتماع را به آنان عنایت کرده است.
روحانی با بیان اینکه الگوی روشن آن حضرت، فاطمه زهرا(س) بود که بسیار مورد احترام پیامبر اسلام(ص) بود، افزود: احترام پیامبر(ص) به حضرت زهرا(س) اول بخاطر عظمت شخصیت والای فاطمه اطهر(س) بود و ثانیاً پیامبر(ص) می‌خواست به جامعه بگوید که زنان می‌توانند همه مدارج کمال را طی کنند.
رئیس جمهور ادامه داد: تحت تأثیر فرهنگ اسلام زنانی که پیش از اسلام جایگاهی در جامعه نداشتند و به عنوان موجودی دست دوم در جامعه شناخته می‌شدند و حقی برای آنها قایل نبودند ، به جایگاه حقیقی خود رسیدند.
روحانی با اشاره به احترام مردم ایران در استقبال از امام رضا(ع) در نیشابور و حضرت فاطمه معصومه(س) در قم، خاطرنشان کرد: برای مردم تفاوتی نداشت که فرزندان رسول خدا(ص) و حضرت موسی بن جعفر(ع) از پسران آن حضرت هستند یا دختران؛ البته حضرت علی بن موسی الرضا(ع)، بخاطر امامت جایگاهی ویژه داشتند اما احترام به خاندان رسالت دیگر مخصوص مردان نبود.
رئیس جمهور با بیان اینکه یکی از عوامل مهمی که قم امروز مرکزیتی بزرگ برای جهان اسلام و تشیع بشمار می‌رود، وجود بارگاه نورانی حضرت فاطمه معصومه(س)، است، اظهار داشت: به واسطه این جاذبه بزرگ، عالمان، فقها و فرهیختگان به دور این مضجع شریف جمع شدند تا جایی که بزرگترین حوزه علمیه شیعه در سطح جهان در قم تشکیل شد.
روحانی افزود: امروز بیش از یک قرن از زمانی که مرحوم آیت‌الله العظمی حائری یزدی این حوزه را به عنوان پایگاهی بزرگ تأسیس کردند، می‌گذرد و بسیاری از شخصیت‌های بزرگ ما نظیر امام خمینی(ره)، از شاگردان آن فقیه بوده‌اند و امروز آثار پربرکت این سرزمین برای همگان روشن است.
رئیس جمهور با اشاره به نامگذاری روز ولادت حضرت معصومه(س) به عنوان روز دختر، گفت: این نشان می‌دهد که در جامعه باید همه مسیرهای لازم را برای تعالی فرزندان این سرزمین اعم از دختر و پسر فراهم کنیم.
انتهای پیام
