سلامت روان متهم پرونده قتل امام جمعه کازرون تایید شده است
مدیرکل پزشکی قانونی استان فارس گفت: قاتل امام جمعه فقید کازرون از سوی کمیسیون پزشکی مورد بررسی قرار گرفته و سلامت کامل روانی وی تایید شده است.
به گزارش ایسنا، سعید غلامزاده شنبه اول تیرماه در یک کنفرانس خبری گفت: قاتل امام جمعه فقید کازرون بر اساس یک برنامه از پیش طراحی شده، حجت الاسلام خرسند را به شهادت رسانده است حال آنکه بیمار روانی قادر به برنامه ریزی و طراحی برای انجام یک کار نیست.
وی همچنین گفت: سال گذشته تعداد ۳۷۸ نفر در استان فارس به دلیل خودکشی فوت کردند که این آمار در مقایسه با سال قبل از آن حدود ۸ درصد افزایش را نشان می‌دهد.
غلامزاده با تصریح اینکه پزشکی قانونی در اعلام آمار خودکشی، ممنوعیتی قائل نیست، تاکید کرد که دلیل اصرار بر نپرداختن به این موضوع، تأثیرات روانی انتشار اخبار خودکشی بر جامعه است.
وی تعداد افراد فوت شده براثر خودکشی در ۲ ماه اول امسال در استان فارس را ۶۳ نفر ذکر و خاطرنشان کرد که این عدد در مقایسه با سال گذشته تغییر چندانی نداشته است.
غلامزاده، گفت: آمار اعلامی از سوی دانشگاه‌های علوم پزشکی مربوط به اقدام به خودکشی است و آمار پزشکی قانونی تنها محدود به افرادی است که براثر خودکشی فوت کرده‌اند.
مدیرکل پزشکی قانونی فارس با اشاره به اینکه مرگ بر اثر خودکشی در مردان بیشتر از زنان است، گفت: در آمار سال گذشته از جمع ۳۷۸ نفری که اقدام به خودکشی کردند، ۲۸۶ نفر مرد و مابقی زن بوده‌اند و بیشترین آمار مربوط به گروه سنی ۱۸ تا ۳۰ سال است.
غلامزاده در مورد کاهش سن خودکشی در سال‌های اخیر هشدار داد و یادآور شد که کوچک‌ترین فردی که در فارس بر اثر خودکشی فوت کرد، یک دختر کلاس اول راهنمایی بوده است.
مدیرکل پزشکی قانونی استان فارس همچنین با تصریح اینکه آمار فوت شدگان بر اثر سیل روز ۵ فروردین شیراز، دقیق اعلام شده است، گفت: در آن حادثه اسفبار، ۲۱ نفر کشته شدند که شامل ۷ مرد، ۷ زن و ۷ کودک بود و تنها ۷ نفر از آنان مسافر بودند.
 انتهای پیام
