بیانیه مشترک کشورهای اروپایی در حمایت از برجام
اتریش، بلژیک، فنلاند، هلند، اسلوونی، اسپانیا و سوئد نسبت به تجارت با ایران ابراز علاقه کردند.
به گزارش ایسنا، به نقل از سایت خبری دولت هلند، کشورهای اتریش، بلژیک، فنلاند، هلند، اسلوونی، اسپانیا و سوئد ضمن تاکید بر اهمیت حفظ توافق هسته‌ای ایران با قدرت‌های جهان، اعلام کردند که با همکاری فرانسه، آلمان، انگلیس، کمیسیون و سرویس اقدامات خارجه اروپا سعی دارند تا راه‌هایی برای تسهیل تجارت مشروع و تبادلات مالی با ایران - که اصلی‌ترین آن‌ها اینستکس است - برقرار کنند.
این کشورها لزوم رخ دادن چنین رویدادی را احترام و پایبندی ایران به بندها و شرایط توافق هسته‌ای دانستند.
نشست کمیسیون مشترک برجام در سطح معاونین سیاسی کشورهای عضو برجام ساعت ۱۴:۳۰ به وقت تهران در وین آغاز شده است.
سید عباس عراقچی، معاون سیاسی وزیر امور خارجه روز گذشته برای شرکت در این نشست راهی اتریش شده بود.
انتهای پیام
