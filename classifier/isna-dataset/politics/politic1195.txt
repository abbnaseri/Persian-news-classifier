تلاش صهیونیست‌ها برای تخریب روابط ملت ایران و عراق/ درآمد 1000 دلاری از ورود هر عراقی به ایران
سفیر ایران در عراق با بیان این که در سه ماه اول سال ۱۳۹۸ سفر اتباع عراق به ایران به طور چشمگیری افزایش یافته است و پیش‌بینی می‌شود با توجه به آغاز فصل تابستان بر تعداد شهروندان عراقی که به ایران سفر می‌کنند افزوده شود، گفت: این افزایش چشمگیر جهانگرد فرصتی است که باید به خوبی از آن استفاده کرد.
ایرج مسجدی در گفت‌وگو با ایسنا، اظهار کرد: آمار بخش کنسولی سفارت ایران در بغداد و دیگر نمایندگی‌های کشورمان در عراق نشان می‌دهد که تعداد اتباع عراقی که در سه ماهه اول سال جاری به ایران سفر کرده‌اند نسبت به مدت مشابه سال قبل به طور چشمگیری افزایش پیدا کرده است و با توجه به این موضوع به نظر می‌رسد بیشترین گردشگری که طی سال جاری به ایران سفر می‌کنند همچون سال گذشته، اتباع عراق باشند.
این دیپلمات ارشد کشورمان در تشریح انگیزه سفر عراقی‌ها به ایران تصریح کرد: زیارت اماکن مقدسه به خصوص در شهرهای مقدس مشهد و قم، انجام امور درمانی، گذراندن اوقات فراغت و مرخصی تابستانی و همچنین انجام امر تجارت از مهم‌ترین دلایل افزایش سفر اتباع عراقی به ایران است.
وی همچنین با بیان این‌که عراقی‌ها در جریان سفر به ایران از هر نظر احساس امنیت می‌کنند و در همین چارچوب اکثریت آنها به صورت خانوادگی به کشورمان سفر می‌کنند، ادامه داد: همسایگی دو کشور و وجود مرزهای طولانی بین ایران و عراق، افزایش قدرت خرید مردم عراق با توجه به افزایش قیمت نفت و شکست داعش در این کشور، برداشته شدن هزینه روادید جهت سفر به ایران و عراق، سرعت صدور روادید در نمایندگی‌های ایران در این کشور همسایه، عدم درج برچسب روادید در گذرنامه‌ها به دلیل الکترونیکی شدن صدور ویزای ایران از دیگر دلایل مهم افزایش تمایل اتباع عراقی جهت سفر به ایران در تعطیلات است.
سفیر ایران در عراق در مورد تلاش برخی از کشورها برای ایجاد خدشه در روابط مردمی دو کشور با انتشار برخی از شایعات و اخبار نادرست در مورد اتباع ایرانی و عراقی، تصریح کرد: دشمنان به خوبی می‌دانند که این خیل عظیم جهانگرد علاوه بر اثرات فرهنگی و نزدیکی بیش از پیش مردم دو کشور، موجب افزایش درآمد برای ایران نیز می‌شود، چرا که به طور متوسط هر جهانگرد عراقی که به ایران سفر می‌کند حداقل ۱۰۰۰ دلار هزینه می‌کند و این درآمد خوبی از نظر اقتصادی برای ایران در دوره تحریم‌های ظالمانه علیه کشورمان است. بر همین اساس رقبای منطقه‌ای و دشمنان دو کشور ایران و عراق از هیچ تلاشی برای ضربه‌زدن به سفر اتباع دو کشور که دارای اثرات فرهنگی، اجتماعی، سیاسی و اقتصادی نیز است، کوتاهی نمی‌کنند.
مسجدی با اشاره به برخی مطالب منتشر شده در ارتباط با سفر اتباع عراقی به ایران و سفر شهروندان ایرانی به عراق در برخی از رسانه‌ها در سال گذشته خاطرنشان کرد: در بررسی که سال گذشته صورت گرفت مشخص شد که رژیم صهیونیستی بیشترین تلاش را داشته است تا مطالب منفی راجع به دو کشور به خصوص جهانگردان منتشر کنند و مردم دو کشور همسایه را نسبت به یکدیگر بدبین نماید. برای مثال در سال ۱۳۹۷ در یکی از شبکه‌های مجازی، کلیپ‌هایی در مورد بدرفتاری اتباع عراقی نسبت به اتباع ایرانی به صورت وسیع منتشر شد که هدف اصلی آن بدبین کردن مردم ایران نسبت به مردم عراق بود.
سفیر ایران در عراق خاطرنشان کرد: متأسفانه عده‌ای نیز به خاطر بی‌اطلاعی این مطالب را در دیگر شبکه‌های اجتماعی باز نشر دادند. در همان زمان همچنین شاهد این بودیم برای این‌که مردم عراق به ایران سفر نکنند به صورت وسیع در برخی شبکه‌های اجتماعی کلیپ‌هایی پخش می‌شد که نشان می‌داد ایرانی‌ها اقدام به آزار و اذیت عراقی‌ها کرده‌اند.
مسجدی تاکید کرد: دشمنان دوستی ملت ایران و عراق به شدت از گسترش روابط مردمی دو کشور نگران هستند و از این موضوع کینه دارند چرا که می‌دانند مردم ایران همواره استقبال خوبی از مردم عراق کرده‌اند و مردم کشورمان نیز خاطره خوبی از مهمان‌نوازی عراقی‌ها در مراسم اربعین دارند لذا از این رابطه کینه دارند.
وی در بخش دیگری از گفت‌وگوی خود با ایسنا به پخش برخی از اخبار هدف‌دار و جهت‌دار توسط تعدادی از رسانه‌های منطقه‌ای برای ایجاد خدشه در روابط مردمی دو کشور ایران و عراق اشاره کرد و گفت: هرگز فراموش نمی‌کنیم که چند سال پیش روزنامه «الشرق الاوسط» برای این‌که مردم عراق را نسبت به زوار ایرانی اربعین بدبین کند، مطالبی غیر واقعی و جعلی منتشر کرد که هدف اصلی آنها از انتشار اینگونه اخبار جعلی تخریب روابط دوستی و ایجاد تفرقه بین دو ملت است. آنها با مطرح کردن مسائل نژادی، قومی و همچنین برخی از شایعات مرتبط به مسائل اخلاقی دو کشور تلاش دارند ایران را از برکات کارکردهای اقتصادی، سیاسی، فرهنگی و اجتماعی تبادل گردش بین دو کشور محروم کنند.
این دیپلمات ارشد کشورمان درادامه صحبت‌های خود با بیان این‌که اگر در بین چند میلیون جهانگردی که بین دو کشور در حال رفت و آمد هستند تخلفی مشاهده شد نباید آن را به کل تعمیم داد، افزود: مردم خوب، خونگرم و مهمان‌دوست ایران بدون شک این توطئه صهیونیست‌ها و همپیمانان آنها را که به دنبال ایجاد اختلاف بین مردم دو کشور هستند را خنثی خواهند کرد و امیدوارم جهانگردان عراقی با خاطره خوبی از ایران به کشورشان باز گردند و این افزایش سفرها نشان می‌دهد عراقی‌ها تعامل خوبی با مردم کشور همسایه خود مشاهده کرده‌اند که علیرغم تبلیغات رقبا آنها ایران را به عنوان مقصد اصلی جهانگردی خود انتخاب نموده‌اند.
مسجدی در ادامه با اشاره به نزدیکی ایام اربعین اظهار کرد: پیش بینی می‌شود با عنایت به مجانی شدن روادید بین دو کشور در سال جاری به طور چشمگیری بر تعداد زوار اربعین نیز افزوده شود.
وی با یادآوری ضرورت اخذ ویزای عراق قبل از سفر به این کشور تاکید کرد: سفر به عراق بدون اخذ روادید ممکن نمی‌باشد و اگر کسی بدون ویزا وارد عراق شود این اقدام ورود غیر قانونی به حساب می‌آید.
انتهای پیام
 
