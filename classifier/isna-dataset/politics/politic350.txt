بیانیه سه عضو برجام درباره کاهش تعهدات ایران
انگلیس، فرانسه و سرویس اقدامات خارجه اتحادیه اروپا بیانیه‌ای در خصوص کاهش تعهدات برجامی ایران صادر کرده‌اند.
به گزارش ایسنا و به نقل از سایت وزارت خارجه انگلیس، سه کشور اروپایی انگلیس، فرانسه و آلمان به همراه سرویس اقدامات خارجه اتحادیه اروپا بیانیه مشترکی در خصوص برجام صادر کرده‌اند که به شرح زیر است:
وزرای خارجه فرانسه، آلمان و انگلیس و نماینده عالی به شدت نگران اعلامیه ایران مبنی بر عبور از محدودیت ذخیره‌سازی اورانیم با غنی کم ذیل برنامه جامع اقدام مشترک هستند. آژانس بین‌المللی انرژی اتمی این مسئله را تأیید کرده است.
ما به طور مداوم و شفاف مشخص کرده‌ایم که تعهد ما به توافق هسته‌ای، به پایبندی کامل ایران به این توافق بستگی دارد. ما نسبت به این تصمیم ایران - که یکی از ابزارهای مهم نظام عدم اشاعه هسته‌ای را زیر سوال می‌برد - ابراز تأسف می‌کنیم.
ما از ایران می‌خواهیم که از این اقدام بازگردد و از اقدامات بیشتری که باعث سست کردن پایه‌های توافق هسته‌ای می‌شود، خودداری کند. ما مصرانه با هماهنگی نزدیک دیگر طرفین برجام، گام‌های بعدی در چهارچوب برجام را مدنظر قرار می‌دهیم.
به گزارش ایسنا، ایران یک سال پس از آنکه آمریکا توافق هسته‌ای را نقض کرد و به‌طور یک‌جانبه از این سند بین‌المللی خارج شد و در پی آن تحریم‌ها علیه کشورمان را بازگرداند، ماه گذشته اعلام کرد که در دو گام تعیین شده سطح تعهدات هسته‌ای‌اش در توافق را کاهش خواهد داد.
در همین راستا جمهوری اسلامی ایران روز دوشنبه تائید کرد که ذخیره اورانیوم با غنای پایین این کشور از مرز ۳۰۰ کیلوگرم عبور کرده است.
ایران تاکید دارد، باتوجه به نقض توافق از سوی آمریکا و تعلل طرف‌های اروپایی برای انجام اقدامات عملی و مؤثر برای حفظ برجام و طبق مفاد تعیین شده در توافق حق دارد اجرای تعهداتش را به‌طور جزئی یا کلی کاهش دهد.
طبق بند ۲۶ برجام، در صورت عدم پایبندی طرف مقابل به تعهداتش ایران حق دارد اجرای تعهدات خود را به شکل کلی یا جزئی متوقف کند.
همچنین بر اساس بند ۳۶ برجام اگر موضوع اختلافی با طی مراحل این بند فیصله نیافت شاکی می‌تواند این امر را به عنوان مبنای توقف کلی و یا جزئی اجرای تعهداتش طبق برجام قلمداد کند و یا به شورای امنیت سازمان ملل ابلاغ کند که معتقد است موضوع، مصداق "عدم پایبندی اساسی" به شمار می‌آید.
انتهای پیام
