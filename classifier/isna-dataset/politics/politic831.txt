 قدردانی سرلشکر سلامی از نیروهای هوافضا و دریایی سپاه 
فرمانده کل سپاه از اقدام شجاعانه و متهورانه نیروهای هوافضا و دریایی سپاه در انهدام پهپاد جاسوسی متجاوز آمریکا و کشف بقایای آن به عنوان سند تجاوزگری و بی توجهی آمریکایی‌ها به قوانین بین المللی قدردانی کرد.
 به گزارش ایسنا به نقل از سپاه نیوز؛ سردار سرتیپ دوم پاسدار رمضان شریف، سخنگو و مسئول روابط عمومی کل سپاه از قدردانی سردار سرلشکر پاسدار حسین سلامی فرمانده کل سپاه پاسداران انقلاب اسلامی نسبت به اقدام شجاعانه نیروی هوافضای سپاه در انهدام پهپاد جاسوسی متجاوز رژیم تروریستی ایالات متحده امریکا و تلاش متهورانه دریادلان نیروی دریایی سپاه در کشف بقایای این پرنده در آب های سرزمینی جمهوری اسلامی ایران در مقابل سواحل استان هرمزگان در منطقه تنگه هرمز خبر داد.

سردار شریف گفت: فرمانده کل سپاه کشف بقایای پهپاد ساقط شده که محصول آن در واقع سند رسوایی تجاوزگری و بی توجهی امریکایی ها به قوانین و مقررات بین‌المللی بود،آن هم در شرایط دشوار جوی و تلاطم دریا که چه بسا عملیات جستجو را ناممکن ساخته بود را یک دستاورد مهم و راهبردی در صحنه بین المللی برای ملت ایران برابر رژیم تروریستی آمریکا دانست .

وی افزود: سرلشکر سلامی هوشمندی و هوشیاری شبکه یکپارچه پدافندی کشور در پاسخ به تهدیدات دشمنان در منطقه ماموریتی که با اقدام به موقع قرارگاه پدافند هوایی خاتم الانبیا (ص) و یگان موشکی نیروی هوافضای سپاه پاسداران انقلاب اسلامی تجلی پیدا کرد را بازدارنده توصیف و ماجرای اخیر را درس عبرتی برای قدرت های ماجراجویی فرامنطقه‌ای دانستند.

سخنگوی سپاه همچنین با قدردانی از اصحاب رسانه که طی روزهای اخیر انعکاس این اقدام افتخار آمیز و غرور آفرین فرزندان ملت ایران در سپاه پاسداران انقلاب اسلامی را به افکار عمومی داخل و خارج از کشور رقم زدند تأکید کرد: پاسداران انقلاب خود را خادم ملت و حافظ امنیت ملی و تمامیت ارضی و مدافعان حریم مرزهای دریایی و هوایی کشور می دانند و با هرگونه تعدی و تجاوزگری به میهن اسلامی در هر نقطه و در هر لحظه با قاطعیت و اقتدار برخورد خواهند کرد.

وی در پایان خاطرنشان کرد: سپاه ،ارتش و سایر نیروهای مسلح جمهوری اسلامی ایران با وحدت، یکپارچگی، هماهنگی و هم افزایی مثال‌زدنی، تمامی تحرکات دشمن به ویژه نیروهای تروریستی سنتکام درمنطقه پیرامون کشور را رصد و متناسب با سطح و نوع اقدامات آنان مقابله درخور را در دستور کار خود دارند.

انتهای پیام
