جرمی هانت: خواهان پیدا کردن راهی برای حفظ توافق هسته‌ای هستیم 

وزیر امور خارجه انگلیس در واکنش به آغاز گام دوم کاهش سطح تعهدات برجامی ایران ، ضمن ابراز نگرانی در این باره گفت که هنوز مایل به پیدا کردن راهی برای حفظ توافق است.
به گزارش ایسنا، به نقل از روزنامه جرزی ایونینگ پست، جرمی هانت، وزیر امور خارجه انگلیس گفت که خواهان پیدا کردن راهی برای حفظ کردن توافق هسته‌ای بوده اما به جهت اعلان ایران [برای آغاز گام دوم کاهش سطح تعهدات برجامی‌اش] «بسیار نگران» است.
هانت همچنین گفت: ما همراه با [شرکای] فرانسوی و آلمانی بر این باوریم مهم‌ترین اولویت این است که ایران فاقد [تسلیحات] هسته‌ای باشد. از نظر ما، اینکه ایران به تسلیحات هسته‌ای دست پیدا کند، برای خاورمیانه بسیار خطرناک‌تر است.
وی افزود: ما هنوز مایلیم راهی پیدا کنیم که باعث شود این توافق کارآمد باشد، ما درباره اخباری که منتشر شده بسیار نگرانیم و پیش از تصمیم‌گیری برای اقدامات بعدی منتظر راستی‌آزمایی نهاد بین‌المللی مربوطه خواهیم ماند.
وزیر امور خارجه انگلیس در ادامه هشدار داد: مشخصاً اگر ایران در حال نقض توافق هسته‌ای باشد، عواقبی بسیار جدی در کار خواهد بود.
به گزارش ایسنا، مقامات کشورمان صبح روز یکشنبه در یک نشست خبری اعلام کردند که جمهوری اسلامی در گام دوم خود برای کاهش اجرای تعهداتش ذیل برجام تا ساعات آینده غنی‌سازی خود را از حد تعیین شده در این توافق بالاتر خواهد برد.
بهروز کمالوندی، سخنگوی سازمان انرژی اتمی کشورمان ضمن تأیید این خبر تاکید کرد که فعلاً رسیدن به غنای مورد نیاز برای تأمین سوخت راکتور تهران (۲۰ درصد) در دستور کار نیست.
همچنین عباس عراقچی معاون وزیر امورخارجه کشورمان در این نشست خبری گفت: روند کاهش تعهدات در راستای حفظ برجام است نه از بین بردن آن. ممکن است به خاتمه حضور ما در برجام منجر شود اما در این مقطع ۶۰ روزه به شکلی فرصت‌هاست که می‌تواند طرف‌های مقابل از آن استفاده کنند.
وی افزود: معتقدیم برجام سند معتبر و مهمی است و خواهان ادامه آن هستیم اما خواسته‌های ما از این سند هم باید محقق شود و چون این اتفاق نیفتاده ما در تعهدات مان تجدید نظر می‌کنیم.
عراقچی تاکید کرد: حرکت ما داخل برجام و مشروع است و این اقدامات از نظر ما نقض برجام نیست. هم زمان ما هم شکایات خود را از آمریکا و اروپایی‌ها ارائه می‌دهیم. آنها هم در اجرای تعهداتشان کوتاهی کردند و باید پاسخگو باشند.
جمهوری اسلامی تاکید دارد که طبق مفاد تعیین شده در برجام، به‌ویژه بندهای ۲۶ و ۳۶ ایران حق دارد در صورت عدم پایبندی طرف دیگر توافق، اجرای تعهدات خود را به‌طور جزئی یا کلی متوقف کند.
محمد جواد ظریف وزیر امورخارجه کشورمان نیز پس از آنکه جمهوری اسلامی ایران اعلام کرد از حد تعیین شده در برجام برای غنی‌سازی خود فراتر خواهد رفت در حساب کاربری خود در توئیتر نوشت: امروز، ایران در حال برداشتن دور دوم گام‌های جبرانی خود طبق پاراگراف ۳۶ برجام است. ما این حق را برای خود محفوظ می‌دانیم که به اتخاذ اقدامات جبرانی قانونی در چارچوب برجام برای حفاظت از منافع خود در برابر تروریسم اقتصادی ایالات متحده ادامه دهیم.
ظریف تاکید کرد: تمامی این گام‌ها تنها در صورت پایبندی گروه (E3) انگلیس، فرانسه، آلمان به تعهداتش قابل بازگشت خواهد بود.
وی در پیامی دیگر نوشت: همه این گام‌ها تنها از طریق پایبندی سه کشور اروپایی قابل بازگشت هستند. تروئیکای اروپا و اتحادیه اروپایی پس از عدم اجرای تعهدات خود ذیل برجام از جمله پس از خروج ایالات متحده، دست کم باید از اقدامات جبرانی ایران طبق پاراگراف ۳۶، از جمله در آژانس بین‌المللی انرژی اتمی پشتیبانی سیاسی کنند.
وزیر امورخارجه ایران در ادامه نوشت: تروئیکای اروپا هیچ بهانه‌ای برای خودداری از موضع قاطع سیاسی برای حفظ برجام و مقابله با یکجانبه گرایی ایالات متحده ندارد.
انتهای پیام
