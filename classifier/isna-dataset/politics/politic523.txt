ورود دستگاه قضایی به حادثه تصادف جاده خرامه شیراز
رئیس کل دادگستری استان فارس با اشاره به تصادف جاده شیراز به خرامه، گفت: در این خصوص، پرونده قضائی در دادسرا تشکیل و دستورات لازم برای بررسی علل وقوع حادثه صادر شده و موضوع با سرعت و جدیت در دست بررسی است.
به گزارش ایسنا، حجت الاسلام والمسلمین سید کاظم موسوی ضمن ابراز تأسف از وقوع حادثه تصادف جاده شیراز به خرامه خاطرنشان کرد: در حوادثی از این دست پس از تشکیل پرونده قضائی دستورات لازم برای بررسی ابعاد حادثه و شناسایی مقصران با حضور کارشناسان مربوطه صادر می‌شود.
او اضافه کرد: در این خصوص (حادثه جاده شیراز به خرامه) پرونده قضائی در دادسرا تشکیل و دستورات لازم برای بررسی علل وقوع حادثه صادر شده و موضوع با سرعت و جدیت در دست بررسی است.
وی تأکید کرد: پس از بررسی مسائل فنی و اخذ نظرات کارشناسی چنانچه تخلف، سهل انگاری یا قصور شخص، اشخاص یا متولیان امر در وقوع این حادثه محرز شود؛ دستگاه قضائی با قاطعیت برخورد قانونی را در دستور کار قرار خواهد داد.
موسوی همچنین خواستار توجه ویژه مسئولین به امر پیشگیری در راستای جلوگیری از وقوع حوادث مشابه شد و تصریح کرد: پیشگیری از وقوع جرم و آسیب‌های اجتماعی بخش مهم و لاینفک مدیریتی است که لازم است بیش از گذشته مورد توجه همه مدیران قرار گیرد.
 انتهای پیام
