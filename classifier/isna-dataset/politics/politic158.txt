واکنشها درپی توقیف نفت‌کش ایرانی/برگزاری نشست ویژه آژانس درباره ایران/راهی برای کاهش قیمت خودرو
برگزاری نشست ویژه آژانس درباره ایران در پی درخواست آمریکا/ روایتی از وضعیت فعلی مناطق سیل‌زده اهواز/ دلایل استعفای «بطحایی» و ربط آن به مطالبات فرهنگیان و سند ۲۰۳۰/ واکنشها درپی توقیف نفت کش ایرانی/ ترکیه میزبان پنجمین نشست سه‌جانبه روحانی، پوتین و اردوغان درباره سوریه/ اظهار بی اطلاعی وکیل مدافع محمدرضا خاتمی از محکومیت موکلش به دو سال حبس و... از جمله گزیده اخبار سیاسی ایسنا در روز شنبه، پانزدهم تیر ماه ۱۳۹۸ است.
به گزارش ایسنا، سردار علی فدوی، جانشین فرمانده کل سپاه پاسداران انقلاب اسلامی با بیان اینکه دشمنی جبهه باطل، بی‌تعطیلی ادامه دارد، گفت: از روز اول بعد از پیروزی انقلاب جبهه باطل به سرکردگی آمریکا دشمنی خود را با شلیک گلوله ایجاد کرد که اولین حمله آنها صبح ۲۴ بهمن در کردستان آغاز شد و از آن زمان تاکنون این دشمنی بی‌تعطیلی ادامه داشته است.

رئیس کمیسیون صنایع و معادن با اشاره به وضعیت بازار خودرو، گفت: ارزانی خودرو تابع یک سری معادلات است، یکی از آنها آزادکردن واردات است، من اخلاقاً و وجداناً قول می‌دهم واردات با تعرفه ۹۰ درصد ۳۰ درصد قیمت خودرو را کاهش می‌دهد. وی اضافه کرد: واردات خودروهای کارکرده در شأن ما نیست، اما در بحث‌های مختلف اگر واردات آزاد شود بسیاری از دعواهای ما با بانک مرکزی حل می‌شود، حتی ما گفته‌ایم اجازه دهید ارز با منشأ خارجی صرف واردات خودرو به کشور شود اما نمی‌پذیرند.
نماینده مردم اهواز در مجلس در مورد آخرین وضعیت سیل‌زدگان حوزه انتخابیه خود گفت: به منظورخدمت‌رسانی به سیل‌زدگان، فرآیند پرداخت‌های وامی و تسهیلاتی توسط بانک‌ها آغاز شده است اما در مورد پرداخت‌های بلاعوض، مبلغی از سوی سازمان برنامه و بودجه به حوزه انتخابیه نیامده است.
همچنین محمدمهدی زاهدی، رئیس کمیسیون آموزش و تحقیقات مجلس، با اشاره به دلایل استعفای «بطحایی» و ربط آن به مطالبات فرهنگیان و سند ۲۰۳۰، گفت: استعفای بطحایی بخاطر عدم پرداخت مطالبات فرهنگیان بود، نه نامزدی مجلس.

نشست سران کشورهای ایران، روسیه و ترکیه درباره تحولات و آینده سوریه مرداد ماه سال جاری با حضور حسن روحانی، ولادیمیر پوتین و رجب طیب اردوعان در شهر استانبول ترکیه برگزار می‌شود. قرار است در این نشست رؤسای جمهور ایران، روسیه و ترکیه درباره روند سیاسی و بازگشت آوارگان سوری به سوریه با یکدیگر گفت‌و گو کنند.

سخنگوی آژانس بین‌المللی انرژی اتمی اعلام کرد که شورای حکام آژانس روز دهم ژوئیه (۱۹ تیرماه) در وین به درخواست آمریکا یک نشست ویژه برای بررسی برنامه هسته‌ای ایران برگزار می‌کند.
این درحالی است که ایران تاکید دارد تحولات اخیر پیرامون برجام ارتباطی با پادمان‌های آژانس و همچنین وظایف شورای حکام آژانس ندارد و نمایندگی ایران در آژانس در بیانیه‌ای درخواست یک نشست ویژه شورای حکام آژانس بین‌المللی انرژی اتمی برای بحث در مورد آخرین گزارش مدیر کل آژانس در مورد اجرای برجام این درخواست را «طنزی تلخ» خواند.
درهمین رابطه جان بولتون مشاور امنیت ملی کاخ سفید در پیامی در صفحه توئیتر خود با اشاره به درخواست آمریکا برای برگزاری این نشست، نوشت که باتوجه به آرشیو تسلیحات هسته‌ای مخفیانه ایران، این کشور باید برای کنار گذاشتن برنامه‌های هسته‌ای‌اش تحت فشار قرار گیرد.

واکنش‌ها درپی توقیف نفت‌کش ایرانی
اسدالله قره‌خانی، عضو کمیسیون انرژی مجلس شورای اسلامی با تاکید بر اینکه اقدام دولت انگلیس در توقیف نفت کش ایرانی غیر قانونی بوده است، گفت: اینکه تفنگداران با هلیکوپتر بر روی یک نفتکش بی دفاع بروند و آن را توقیف کنند مورد پذیرش هیچ کشوری نیست.
حسن بهرام نیا، عضو دیگر کمیسیون انرژی مجلس شورای اسلامی هم ضمن محکوم کردن اقدام دولت بریتانیا در توقیف نفت کش ایرانی در تنگه جبل الطارق با تاکید بر اینکه اقدام دولت بریتانیا در توقیف نفت کش ایرانی از سوی جامع بین الملل محکوم است، گفت: این اقدام دولت بریتانیا تعرض مستقیم به حق و حقوق یک کشور است و هیچ محمل قانونی ندارد.
اصغر سلیمی، عضو کمیسیون شوراها و امور داخلی مجلس شورای اسلامی با بیان اینکه بریتانیا با توقیف نفت‌کش ایران، اهداف آمریکا را پیش می‌برد، گفت: ایران اسلامی توان مقابله به مثل را برای توقیف نفتکش خود دارد، تنگه هرمز در محدوده ایران قرار دارد و این‌گونه نیست که تنها زمینه فشار برای آن‌ها مهیا باشد.
همچنین علی بختیار، عضو کمیسیون انرژی مجلس شورای اسلامی با تاکید بر اینکه تنش در بین کشورهای حاشیه خلیج فارس به نفع هیچ کشوری نیست، گفت: عربستان نباید با نگه داشتن نفت‌کش ایرانی در بندر جده به دنبال تنش آفرینی در خلیج فارس و بین همسایگان باشد.
***
رضا نصری، حقوقدان بین‌المللی و کارشناس سیاست خارجیبا بیان اینکه مقایسه اینستکس با برنامه «نفت برای غذا» یک مقایسه غیر علمی و اغراق‌آمیز است که با انگیزه سیاسی صورت می‌گیرد، اظهار کرد: برنامه «نفت برای غذا» برنامه‌ای بود که به وسیلهٔ یک قطعنامهٔ شورای امنیت سازمان ملل، در چارچوب تحریم‌های چندجانبه بین‌المللی علیه عراق، به اجرا گذاشته شد؛ در حالی که اینستکس سازوکاری است که اتفاقاً به خاطر نقض قطعنامه ۲۲۳۱ شورای امنیت توسط آمریکا و برای مهار آثار تحریم‌های غیرقانونی آن تأسیس شده است.

امیرحسین آبادی، وکیل مدافع محمدرضا خاتمی از محکومیت موکلش به دو سال حبس تعزیری اظهار بی اطلاعی کرد و گفت: حکم صادر شده ولی هنوز ابلاغ نشده است. محمدرضا خاتمی از فعالان سیاسی اصلاح طلب، ۱۳ آذرماه ۹۷ برای ارائه پاره‌ای از توضیحات به دادستانی احضار شد. دلیل احضار محمدرضا خاتمی، حضور او در برنامه اینترنتی "رو در رو " است که طی آن در پاسخ به سوالی درباره انتخابات ۸۸ مدعی تقلب شده بود.
ظهر امروز حکم دادگاه بدوی محمدرضا خاتمی از طریق سامانه ثنا ابلاغ شده است.

انتهای پیام
