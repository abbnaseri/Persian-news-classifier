سردار فدوی: دشمنی جبهه باطل، بی‌تعطیلی ادامه دارد
جانشین فرمانده کل سپاه پاسداران انقلاب اسلامی گفت: از روز اول بعد از پیروزی انقلاب جبهه باطل به سرکردگی آمریکا دشمنی خود را با شلیک گلوله ایجاد کرد که اولین حمله آنها صبح 24 بهمن در کردستان آغاز شد و از آن زمان تاکنون این دشمنی بی‌تعطیلی ادامه داشته است.
به گزارش ایسنا، سردار علی فدوی جانشین فرمانده کل سپاه پاسداران انقلاب اسلامی در مراسم گرامیداشت سی‌ و هفتمین سالروز اسارت حاج احمد متوسلیان و دپیلمات‌های ربوده شده کشورمان در بیروت به دست عوامل رژیم صهیونیستی در سخنانی گفت که امروز یاد کسانی را گرامی می‌داریم که خالصانه برای خدا قدم برداشتند و خداوند به همین دلیل به آنها عظمتی داده است تا دیگران از آنها بهره مند می شوند.
وی ادامه داد: آنها کسانی بودند که وقتی پای دشمن به میان می آمد حداکثر قدرت و شدت را داشتند و در مقابل دوستان مهربان بودند. این روند چنان جوششی به میان آورد که محدود به رزمندگان یک لشکر و کشور نیست و مربوط به رزمندگان و دلدادگان اسلام ناب محمدی است.
جانشین فرمانده کل سپاه بیان کرد: آن روزی که حاج احمد متوسلیان به آن خطه بزرگ پای گذاشت عظمتی بعد از آن حضور پای نهاده شد که کسی فکر نمی‌کرد چنین قدرتی شکل بگیرد و امیدوار به برگشت حاج احمد متوسلیان هستیم.
سردار فدوی با بیان اینکه جنگ 33 روزه با فشار آمریکایی ها توسط رژیم صهیونیستی آغاز شد، گفت: دلیل آغاز این جنگ آن بود که نمی توانستند یک حزب الله را در کنار مرزهای فلسطین تحمل کنند. پس از آن نیز آمریکایی‌ها فتنه تکفیری ها را به پا کردند که با احساس تکلیف رزمندگان اسلام این فتنه نابود شد و اکنون تعداد زیادی حزب الله از کشورهای مختلف به وجود آمد.
وی با بیان اینکه هر خباثت و دشمنی را که دشمنان علیه جبهه حق به وجود می آورند، باید به عنوان یک فرصت نگاه کرد، اظهار کرد: از روز اول بعد از پیروزی انقلاب جبهه باطل به سرکردگی آمریکا دشمنی خود را با شلیک گلوله ایجاد کرد که اولین حمله آنها صبح 24 بهمن در کردستان آغاز شد و از آن زمان تاکنون این دشمنی بی تعطیلی ادامه داشته است.
جانشین فرمانده کل سپاه عنوان کرد: ممکن است دشمنان از لحاظ‌های دنیوی از ما بالاتر باشند، ولی نتیجه اعمال آنها علیه انقلاب اسلامی برعکس شده است.
وی افزود: جبهه حق از یک عاملی برخوردار است که تمامی جبهه کفر از پس جبهه حق بر نمی‌آیند؛ زیرا جبهه حق در طول تاریخ خودش به قدرت بی انتهای خدا خود را وصل کرده است. ما جبهه حقی هستیم که اتصال خود را به خدا وصل کردیم و دلیلش بیش از 200 هزار شهیدی است که در راه خدا داده‌ایم.
سردار فدوی گفت:  آن زمان که حاج احمد متوسلیان و رزمندگان تیپ حضرت رسول به لبنان رفتند، اوضاع غیر قابل قیاس با الان بود و اسرائیلی ها تا بیروت رفته بودند و زمانی که رزمندگان جبهه حق رفتند به سرعت فرار کردند و رفتند.
جانشین فرمانده کل سپاه گفت: وزیر سابق دفاع آمریکا می گوید که ما و هم پیمانان منطقه و غیر منطقه به دنبال توانی هستیم که با ایران مقابله کنیم، الان با گذشت 30 سال از پایان جنگ دشمنان قبول دارند که قدرت ما از بازدارندگی عبور کرده و آنها باید بازدارندگی ایجاد کنند.
سردار فدوی بیان کرد: در این 40 سال بعد از پیروزی انقلاب اسلامی ما در سخت ترین کارها که اهدای جانمان بود به پیروزی رسیدیم و اکنون نیز این که درگیر اوضاع اقتصادی هستیم بر طبق  آیات قرآن و عمل به وظیفه می‌توانیم پیروز شویم.
در پایان این مراسم از خانواده حاج احمد متوسلیان تقدیر شد و برادر وی با اشاره به شواهد و زنده بودن حاج احمد گفت: امیدوارم مسئولین به چشم انتظاری مردم کشورمان پایان دهند و درخواست خانواده و همه مردم از مسئولین، پیگیری موضوع ربایش حاج احمد و همراهان وی است.
انتهای پیام
