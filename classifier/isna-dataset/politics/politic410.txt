مکرون: برای بهره‌مندی ایران از منافع اقتصادی برجام اقدام می‌کنیم/ تهران ذخایر خود را کاهش دهد
رئیس جمهور فرانسه از ایران خواست تا ذخیره اورانیوم غنی‌شده خود را کاهش دهد و گفت که پاریس گام‌هایی برای تضمین بهره‌مندی ایران از منافع اقتصادی برجام برمی‌دارد.
به گزارش ایسنا به نقل از خبرگزاری رویترز، امانوئل مکرون رئیس جمهور فرانسه امروز (سه‌شنبه) از جمهوری اسلامی ایران خواست تا "هرچه سریع‌تر" ذخیره اورانیوم با غنای پایین خود را که از حد تعیین شده ۳۰۰ کیلوگرم عبور کرده است، کاهش دهد.
مکرون در بیانیه‌ای از اینکه ایران از محدوده تعیین شده طبق برجام فراتر رفته است، ابراز نگرانی کرد و از تهران خواست تا از "اقداماتی که اجرای تعهدات هسته‌ای‌اش ذیل این توافق را تضعیف می‌کند" پرهیز کند.
وی همچنین در این بیانیه خواستار پایبندی کامل ایران به برجام شد و گفت که فرانسه در روزهای پیش رو گام‌هایی را برمی‌دارد تا اطمینان یابد که ایران به تعهداتش عمل می‌کند و به‌علاوه این کشور بتواند از منافع اقتصادی مورد انتظار از برجام بهره‌مند شود.
به گزارش ایسنا، ایران یک سال پس از آنکه آمریکا توافق هسته‌ای را نقض کرد و به‌طور یک‌جانبه از این سند بین‌المللی خارج شد و در پی آن تحریم‌ها علیه کشورمان را بازگرداند، ماه گذشته اعلام کرد که در دو گام تعیین شده سطح تعهدات هسته‌ای‌اش در توافق را کاهش خواهد داد.
در همین راستا جمهوری اسلامی ایران روز دوشنبه تائید کرد، ذخیره اورانیوم با غنای پایین کشور از مرز ۳۰۰ کیلوگرم عبور کرده است. این اقدام واکنش‌های بسیاری را به‌ویژه از سوی آمریکایی‌ها که خود از همان ابتدا ناقض توافق بودند و همچنین طرف‌های اروپایی در پی داشت.
دونالد ترامپ، رئیس جمهور آمریکا گفت که ایران با این کار به آتش بازی می‌کند.
ایران تاکید دارد که باتوجه به نقض توافق از سوی آمریکا و تعلل طرف‌های اروپایی برای انجام اقدامات عملی و مؤثر برای حفظ برجام و طبق مفاد تعیین شده در توافق حق دارد اجرای تعهداتش را به‌طور جزئی یا کلی متوقف کند.
محمدجواد ظریف، وزیر امورخارجه کشورمان ضمن تائید عبور ایران از مرز ۳۰۰ کیلوگرم ذخیره اورانیوم، با اشاره به خروج آمریکا از برجام و استناد ایران به پاراگراف ۳۶ در به جریان انداختن ادامه مسیر گفت: ما ضمن محفوظ بودن حقوقمان، به کشورهای E۳+۲ [سه کشور اروپایی، چین و روسیه] چند هفته فرصت دادیم. ما پس از ۶۰ هفته در نهایت دست به اقدام زدیم.
وی در ادامه تصریح کرد که به محض آنکه کشورهای اروپایی به تعهدات خود عمل کنند، ایران نیز به‌طور متقابل اقدامات معکوس به عمل خواهد آورد.
انتهای پیام
