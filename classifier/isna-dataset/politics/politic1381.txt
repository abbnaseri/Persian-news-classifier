تایید سرنگونی پهپاد توسط ایران از سوی یک مقام آمریکایی
خبرنگار شبکه فاکس نیوز به نقل از یک مقام نظامی آمریکا سرنگونی پهپاد آمریکایی توسط موشک ایرانی بر فراز تنگه هرمز را تائید کرد.
به گزارش ایسنا، لوکاس تاملینسون خبرنگار اختصاصی فاکس نیوز در پنتاگون با انتشار پیامی در صفحه توئیتر خود از سرنگونی پهپاد آمریکایی توسط یک موشک زمین به هوای ایرانی بر فراز آب‌های خلیج فارس خبر داد.
در این پیام به نقل از یک مقام آمریکایی آمده است: پهپاد "تریتون MQ-4C" متعلق به نیروی دریایی آمریکا توسط موشک زمین به هوای ایران بر فراز تنگه هرمز در حریم هوایی بین‌المللی هدف قرار گرفته است.
این در حالی است که بیل اوربان، سخنگوی ستاد فرماندهی مرکزی آمریکا موسوم به سنتکام کمی پس از انتشار خبر سرنگونی این پهپاد نیروی دریایی آمریکا مدعی شد که هیچ هواپیمای آمریکایی بر فراز حریم هوایی ایران پرواز نکرده است.
روابط عمومی کل سپاه از سرنگونی یک فروند پهپاد جاسوسی آمریکایی در ساعات اولیه بامداد امروز (پنج‌شنبه) پس از تجاوز به فضای سرزمینی جمهوری اسلامی ایران توسط آتش پدافند نیروی هوا فضای سپاه خبر داد.
روابط عمومی کل سپاه پاسداران انقلاب اسلامی در اطلاعیه‌ای اعلام کرد: نخستین ساعات بامداد امروز (پنجشنبه ۳۰ خرداد) یک فروند پهپاد جاسوسی "گلوبال هاوک" آمریکا بعد از تجاوز به حریم سرزمینی جمهوری اسلامی ایران در منطقه روبروی کوه مبارک استان هرمزگان، هدف آتش پدافند نیروی هوا فضای سپاه پاسداران انقلاب اسلامی قرار گرفت و سرنگون شد.
انتهای پیام
