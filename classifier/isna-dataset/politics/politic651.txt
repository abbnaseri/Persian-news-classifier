ترامپ: در خصوص ایران عجله‌ای ندارم
رئیس‌جمهور آمریکا  در حاشیه نشست جی ۲۰ مدعی شد که درباره رفع تنش با ایران عجله‌ای ندارد.
به گزارش ایسنا، به نقل از بی بی سی، دونالد ترامپ، رئیس‌جمهور آمریکا در گفت‌وگویی با خبرنگاران در حاشیه نشست جی ۲۰، در خصوص پرسش خبرنگارانی درباره پیام رئیس‌جمهور آمریکا به ایران، اظهار کرد: پیام من همانی است که در طی سه روز گذشته نیز اعلام کرده‌ام. من هیچ‌گونه عجله‌ای ندارم و آن‌ها می‌توانند سر فرصت تصمیم‌گیری کنند. فشار زمانی برای ما وجود ندارد.
وی در ادامه ادعا کرد: امیدوارم (که این روش) در نهایت نتیجه دهد. اگر نتیجه دهد که عالی خواهد شد، و اگر نشود، از این امر مطلع می‌شوید.
دونالد ترامپ همچنین در گفت‌وگویی با شبکه ان‌بی‌سی بار دیگر اعلام کرد که واشنگتن هیچ پیش‌شرطی برای مذاکره با تهران ندارد.
رییس‌جمهور آمریکا در شرایطی این جمله را مدعی است که اخیرا تحریم‌های جدیدی را علیه کشورمان وضع کرده است.
انتهای پیام
