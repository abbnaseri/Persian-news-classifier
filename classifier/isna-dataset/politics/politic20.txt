هشدار به دزدان دریایی انگلیسی/ادامه واکنش‌ها به گام دوم ایران/حذف ویزای اربعین و...
حذف ویزای اربعین/ ضرورتهایی درباره بیت کوین/ الحاق شناور کلاس «حیدر» به یگان مرزبانی دریایی ناجا / پنجمین جلسه رسیدگی به پرونده کیمیا خودرو/ شرکت ایران در اجلاس غیرمتعهدها  و... از جمله گزیده اخبار سیاسی ایسنا در روز دوشنبه، هفدهم تیر ماه ۱۳۹۸ است. 
به گزارش ایسنا، شناور کلاس «حیدر» پس از انجام آزمایش‌های ساحل و دریا توسط سازمان صنایع دریایی وزارت دفاع، به نیروی انتظامی الحاق شد.
وزیر دفاع دراین مراسم، توقیف نفتکش حامل سوخت ایران در جبل‌الطارق توسط نیروی دریایی ارتش انگلیس را یک نوع راهزنی دریایی دانست و گفت: یقیناً این نوع راهزنی دریایی توسط ما بی‌پاسخ نخواهد ماند.

سیده فاطمه حسینی، عضو کمیسیون اقتصادی مجلس شورای اسلامی با ابراز امیدواری نسبت به تدوین لایحه جامع در دولت برای فعالیت در زمینه‌ ارزهای دیجیتال، خواستار اتخاذ تصمیم حاکمیتی برای قاعده‌مند کردن بیت کوین شد.
در همین ارتباط علی بختیار، عضو کمیسیون انرژی مجلس شورای اسلامی با تاکید بر اینکه مجلس اجازه قانونی برای تولید بیت کوین تاکنون نداده است گفت: دولت باید در زمینه تولید بیت کوین لایحه‌ای به مجلس ارائه دهد تا ساز و کار قانونی به خود گرفته و اینگونه تولید بیت کوین می‌تواند به طور اقتصادی انجام شود و مشکل تأمین ارز کشور را برطرف کند.

سخنگوی وزارت خارجه با اعلام اینکه ایران در اجلاس غیرمتعهدها شرکت می‌کند، همچنین گفت: طی روزهای آینده بار دیگر مشاور دیپلماتیک امانوئل مکرون، رییس‌جمهور فرانسه به تهران سفر می‌کند. سید عباس موسوی  در پاسخ به سوالی در مورد سریال گاندو وتصویری که در این سریال از وزارت امورخارجه و شخص وزیر امور خارجه نشان داده شده است،  اظهار کرد : آنچه که از وزارت خارجه ، شخص وزیر و همکاران ما در  وزارت خارجه در این سریال نشان داده می‌شود با واقعیت منطبق نیست.
موسوی همچنین درباره کاهش تعهدات برجامی ایران نیز گفت: گام‌های ما در راستای کاهش تعهدات برجام در چارچوب حقوقی است که در بندهای ۲۶ و ۳۶ برجام به ما داده شده است مگر اینکه در این بین برخی از کشورها بخواهند اقدامات عجیب و غریبی انجام دهند. در این صورت ما منتظر گام سوم نخواهیم بود و گام نهایی خود را برمی‌داریم.
سید حسین موسویان، دیپلمات پیشین کشورمان نیز با تاکید بر اینکه  ایران تسلیم زورگویی نخواهد شد، گفت: ترامپ برای این که امکان برون رفت آبرومندانه از وضعیت فعلی در ارتباط با ایران داشته باشد به یک چرخش استراتژیک در سیاست‌های جاری خود در این‌باره نیاز دارد.

*در واکنش به گام دوم کاهش تعهدات برجامی ایران دونالد ترامپ، رئیس جمهور آمریکا گفت: بهتر است که ایران مراقب باشد…ایران در حال مرتکب شدن چیزهای بدی است.
*مایک پمپئو، وزیر امور خارجه آمریکا هم  مدعی شد که ایران با تسلیحات هسته‌ای خطر بزرگ‌تری برای جهان خواهد داشت.
*همچنین جرمی هانت، وزیر امور خارجه انگلیس گفت که خواهان پیدا کردن راهی برای حفظ کردن توافق هسته‌ای بوده اما به جهت اعلان ایران [برای آغاز گام دوم کاهش سطح تعهدات برجامی‌اش] «بسیار نگران» است.
*در ادامه واکنش ها به گام دوم ایرای در کاهش تعهدات برجامی اش، معاون دبیرکل کابینه دولت ژاپن از ایران خواست تا به تعهداتش در برجام بازگردد و به توافق هسته‌ای که با چند قدرت جهانی در سال ۲۰۱۵ امضا شد، پایبند باشد.
*در پی گام دوم کاهش تعهدات برجامی ایران وزارت امور خارجه چین نیز و از تمامی طرف‌های توافق خواست خویشتن‌داری کنند.
*کرملین: روسیه به فعالیت دیپلماتیکش در قبال برجام ادامه خواهد داد
*اتحادیه اروپا خواستار پایبندی "کامل" ایران به توافق هسته‌ای شد
*آلمان: خواهان حفظ توافق هسته‌ای هستیم
*سید محمد حسینی، وزیر فرهنگ و ارشاد اسلامی دولت دهم نیز در توییتر در واکنش به منتقدان گام دوم کاهش تعهدات برجامی ایران نوشت: بر فرض که عملکرد ایران نقض برجام باشد؛ ایران چند سال به برجام عمل کرده، ولی شما از اول نقض کردید؛ پس ابتدا خودتان را محکوم کنید به‌ویژه نتانیاهو که بمب اتم دارد و اقدام ایران را «خیلی خطرناک» می‌دانند.
*مهدی چمران، فعال سیاسی اصولگرا هم گفت: اجرای یک‌طرفه برجام توسط ایران یک زورگویی بین‌المللی است؛ بنابراین روند کاهش تعهدات یک ضرورت دیر انجام است.
*موسوی، عضو فراکسیون امید مجلس شورای اسلامی با تاکید بر اینکه ایران در چارچوب برجام گام دوم خود را برداشته است گفت: تا زمانی که خواسته‌های ما در چارچوب برجام تأمین شود ایران در آن خواهد ماند اما اگر اروپایی‌ها در انجام تعهدات خود همچنان کوتاهی کنند بدیهی است که ما گام بعدی خود را برخواهیم داشت.
*دراین رابطه حشمت‌الله فلاحت پیشه، عضو کمیسیون امنیت ملی و سیاست خارجی مجلس هم با تاکید بر این که گام دوم ایران در کاهش تعهدات برجامی با ملاحظات دیپلماتیک برداشته شد گفت: در حال حاضر باید مراقب باشیم که در دام افراطی‌گری در داخل و خارج نیفتیم که متأسفانه این دام برای کشورمان طراحی شده است.
*همچنین معاون اول رئیس جمهور با اشاره به کاهش دو مرحله‌ای تعهدات برجامی ایران، اظهار کرد: کاهش تعهدات برجام قابل برگشت است، به شرط آنکه طرف‌های مقابل به تعهدات خود عمل کنند. جهانگیری خطاب به اروپایی‌ها با بیان اینکه «ما ۱۴ ماه است به شما فرصت داده‌ایم؛ در یک هفته قرار است چه اتفاقی بیفتد»، گفت: غربی‌ها و اروپایی‌ها می‌دانند که دوران ۶۰ روزه‌ای که ایران مجدداً به آن‌ها فرصت داده ۱۶ شهریور ماه پایان می‌یابد و این روز آغاز گام دیگری در راستای کاهش تعهدات ایران خواهد بود؛ آن‌ها از این فرصت استفاده کنند تا بتوانیم به یک تفاهم دست یابیم.
*نامه محمد جواد ظریف خطاب به فدریکا موگرینی مسئول سیاست خارجی اتحادیه اروپا ارسال شد.  در این نامه در مورد گام دوم ایران برای کاهش تعهدات برجامی‌اش مطالبی مطرح شده و موارد مربوطه به صورت جزئی بیان شده است.

کمالوندی با تشریح گزینه‌های ایران در گام سوم برای کاهش تعهدات برجامی اعلام کرد: افزایش تعداد سانتریفیوژها، نصب دوباره سانتریفیوژهای IR-۲ و IR-۲m، افزایش تعداد سانتریفیوژهای فعال در آبشارهای غنی‌ سازی و غنی‌سازی ۲۰ درصدی از گزینه‌های مطرح در گام سوم است. سخنگوی سازمان انرژی اتمی همچنین اعلام کرد: صبح امروز (دوشنبه) سطح غنای تولید اورانیوم به ۴.۵ رسید.

راب مک ایر، سفیر انگلیس پیش از ظهر امروز در وزارت خارجه حضور پیدا کرد. او در هنگام خروج از این وزارتخانه در پاسخ به سوال خبرنگاران مبنی بر اینکه علت حضور وی در این وزارتخانه چه بوده است، گفت: Just business (فقط تجارت)! اما احتمالا علت حضور مجدد سفیر انگلیس در تهران در وزارت خارجه مربوط به اقدام اخیر این کشور در توقیف نفتکش حامل نفت ایران بوده است که روز پنجشنبه گذشته دولت انگلستان در منطقه جبل الطارق اقدام به توقیف آن کرده است.
آیت الله سیدابراهیم رئیسی در جلسه امروز مسئولان عالی قضائی، گفت: چرا وقتی داعش نفت عراق را به تاراج می برد مدعیان قوانین بی المللی سکوت کرده بودند ولی امروز نفتکش ایران را به طور غیرقانونی توقیف می کنند. وی افزود: به نظرم می‌رسد که انگلیسی‌ها و بسیاری از کشورهای اروپایی‌ها از دسترسی‌ها و ظرفیت‌های جمهوری اسلامی ایران خبر دارند و باید هرچه زودتر دست از توقیف کشتی که مورد توقیف ظالمانه قرار گرفته بردارند و رفع توقیف شود و این نفع خودشان است والا حتماً باید منتظر عواقب کار غیرقانونی و نقض میثاق‌های بین المللی باشند.
محمدجواد ظریف، وزیر امور خارجه کشورمان هم در پیامی توییتری نوشت: توقیف غیرقانونی نفت‌کش حامل نفت ایران توسط انگلیس به نیابت از گروه ب [نوعی] دزدی دریایی است، به همین سادگی. این باعث ایجاد الگویی خطرناک می‌شود و باید اکنون متوقف شود

حسین ذوالفقاری معاون امنیتی و انتظامی وزیر کشور صبح امروز (دوشنبه) با محمد بدر ناصر معاون امنیتی وزیر کشور عراق دیدار کرد. در پایان این نشست توافقی دوجانبه انجام شد که طبق آن برای ایام اربعین صدور ویزا حذف شد و زائران می‌توانند با داشتن برگه بیمه نامه از مرز عبور کنند.

علی نجفی توانا، رییس پیشین کانون وکلای دادگستری مرکز گفت: حمل اسلحه غیرمجاز و خرید و فروش آن جرم است و به عنوان یک بزه قابل مجازات در قوانین ما از قدیم الایام بوده و برای آن عنوان جزایی و مجازات تعیین شده است؛ البته این رویکرد در کشورها متفاوت است.
پنجمین جلسه رسیدگی به اتهامات متهمان پرونده شرکت کیمیا خودرو، در شعبه چهارم دادگاه ویژه مفاسد اقتصادی به ریاست قاضی صلواتی و به صورت علنی برگزار شد. که گزارش کامل این جلسه را میتوانید اینجا بخوانید. در پایان پنجمین جلسه دادگاه به پرونده کیمیا خودرو، ختم رسیدگی به این پرونده اعلام شد و قاضی صلواتی گفت که حکم لازم در موعد مقرر اعلام خواهد شد.
همچنین قوه قضائیه اعلام کرد: جلسه دادگاه متهمان پرونده قتل علیرضا شیرمحمدعلی ۲۹ تیرماه در شعبه پنجم دادگاه کیفری یک استان تهران برگزار خواهد شد.
*جزییات آیین‌نامه نحوه اجرای احکام حدود، سلب حیات، قطع عضو، قصاص نفس و عضو و جرح، دیات، شلاق، تبعید، نفی بلد، اقامت اجباری و منع از اقامت در محل یا محل‌های معین چندی پیش از سوی رییس قوه قضاییه ابلاغ شده است را نیز میتوانید اینجا دنبال کنید.

انتهای پیام
