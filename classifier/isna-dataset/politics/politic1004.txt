قرجه طیار: مردم گنبد کاووس از حداقل امکانات پزشکی و درمانی محروم هستند
نماینده مردم گنبد کاووس در مجلس شورای اسلامی در تذکری به وزیر بهداشت انتقاد کرد: مردم گنبد از حداقل امکانات بهداشتی و درمانی محروم هستند و به دلیل نبود دستگاه سی تی اسکن بسیاری از بیماران تصادفی بلاتکلیف می‌مانند.
به گزارش ایسنا، قرجه طیار نماینده مردم گنبد کاووس در مجلس شورای اسلامی در تذکر شفاهی علنی مجلس شورای اسلامی ضمن تبریک هفته قوه قضائیه گفت: آقای وزیر بهداشت شهرستان گنبد و شرق گلستان با جمعیت قریب به یک میلیون نفر از بسیاری از امکانات اولیه پزشکی محروم هستند. با گذشت چندین ماه از دستور شما دستگاه سی تی اسکن به بیمارستان شهید مطهری گنبد کاووس تحویل داده نشده است. مردم و بیماران تصادفی در این خصوص به شدت در مضیقه هستند. با توجه به آمار بالای تصادفات در این منطقه لازم است وزیر و استاندار این موضوع را به صورت ویژه مورد اهتمام قرار دهند.
وی ادامه داد: مطابق اصل ۲۹ قانون اساسی برخورداری از تأمین اجتماعی منجمله خدمات بهداشتی، درمانی و مراقبت‌های پزشکی بیمه و غیره بیمه حق همگان است و دولت مکلف است طبق قانون برای تمامی افراد این موضوع را تأمین کند. استان گلستان تنها استانی است که دفترچه خدمات درمانی در آن مورد پذیرش مطب‌ها و بخش‌های خصوصی قرار نمی‌گیرد و روستاییان تنها می‌توانند از بیمارستان‌ها و مراکز درمانی دولتی استفاده کنند. بخش‌های دولتی هم پاسخگوی مراجعین نیستند.
انتهای پیام
