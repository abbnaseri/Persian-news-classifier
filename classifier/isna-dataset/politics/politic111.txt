دهقانی: گام دوم به معنای خروج از برجام نیست
 یک عضو کمیسیون امنیت ملی و سیاست خارجی مجلس با تاکید بر اینکه گام دوم ایران در کاهش تعهدات برجامی به معنای خروج از برجام نیست گفت: نمایندگان مجلس و آحاد مردم از اقتدار دولت در برداشتن گام دوم حمایت می کنند.
کمال دهقانی در گفت‌وگو با ایسنا با اشاره به آغاز گام دوم ایران در کاهش تعهدات برجامی گفت: جامعه جهانی به خوبی می‌داند که تاکنون جمهوری اسلامی ایران به موافقتنامه برجام و اجرای تعهدات خود پایبند بوده؛ موضوعی که آژانس بین المللی انرژی اتمی در گزارشات خود نیز بر آن صحه گذاشته و تایید کرده است؛ لذا از منظر حقوق بین الملل جمهوری اسلامی ایران بر اساس قوانین بین المللی اقدامات و تعهداتش را انجام داده و اکنون نوبت طرف‌های مقابل برای انجام تعهدات‌شان است.
وی ادامه داد: ایران به تعهدات خود پایبند بود اما آمریکا علیرغم وجود قطعنامه شورای امنیت از این توافق بین‌المللی خارج شد که این کار خلاف معاهده بین‌المللی بود.
این عضو کمیسیون امنیت ملی و سیاست خارجی مجلس با بیان اینکه منافع ملی ما از طریق برجام تامین نمی‌شود توضیح داد: قرارداد بین‌المللی باید منافع طرفین را تامین کنند؛ نه اینکه فقط منافع یک طرف تامین شود؛ لذا باید ضمن به رسمیت شناختن حق جمهوری اسلامی ایران در غنی‌سازی اورانیوم منافع ایران از اجرای تعهدات برجامی بخصوص در حوزه اقتصادی تامین شود که تاکنون به این موضوع توجهی نشده است.
به گفته دهقانی، انجام ندادن تعهدات اروپایی‌ها به معنایی متضرر شدن ایران است.
وی خاطرنشان کرد: تصمیم رییس جمهور در کاهش تعهدات برجام ایران نیز مطابق با بندهای ۲۶ و ٣۶ برجام و تامین منافع ملی صورت گرفته البته این به معنای خروج ما از برجام نیست کما اینکه اگر روزی منافع ایران تامین نشود و اقدامی برای تامین منافع ما صورت نگیرد، لزومی ندارد که در این معاهده بمانیم.
 دهقانی در پایان با تاکید مجدد بر اینکه گام دوم ایران در کاهش تعهدات برجامی به معنای خروج از برجام نیست گفت: نمایندگان مجلس و آحاد مردم از اقتدار دولت و تصمیمش برای برداشتن گام دوم حمایت می کنند چون این کار در راستای تامین منافع ملت و جلوگیری از ضرر انجام شده است.
انتهای پیام
