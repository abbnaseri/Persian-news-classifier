طرح سوال از وزیر کشور برای توضیح درباره برخورد نیروی انتظامی با یک دختر
یک عضو کمیسیون فرهنگی مجلس از طرح سوال از وزیر کشور برای توضیح درباره علت برخورد خشن نیروی انتظامی با دختر جوانی در یکی از پارک‌های تهران خبر داد.
پروانه سلحشوری در گفت‌وگو با ایسنا اظهار کرد: بعد از انتشار فیلمی از برخورد پلیس با یک دختر جوان در یکی از پارک‌های تهران امروز ۳۰ نماینده در تذکر کتبی به وزیر کشور خواستار توضیح در این باره شدند. همچنین سوالی از وزیر کشور درباره علت برخورد خشن نیروی انتظامی با دختر جوان در یکی از پارک‌های تهران به جریان افتاد.
این عضو فراکسیون زنان با تأکید بر اینکه تذکر دادن آدابی دارد، گفت: این نوع رفتارها باعث اغتشاش در جامعه می‌شود. در هفته‌های اخیر جو بسیار متشنجی در جامعه ایجاد شد که به بی‌اعتمادی دامن می‌زند. کشور ما در حال حاضر نیاز به همبستگی و یکپارچگی اجتماعی دارد و این گونه رفتارها تعادل مورد نیاز در جامعه را از بین می‌برد.
سلحشوری افزود: اینکه عده‌ای حس کنند قدرت داشته و همه کاره هستند و می‌توانند انگ زده و با کسانی که حامی نداشته، برخورد کنند قابل قبول نیست. نمونه آن فیلمی است که اخیراً منتشر شده مبنی بر برخورد راننده اسنپ با یک دختر درباره حجاب. این به معنای ایجاد التهاب در جامعه ایران است که نباید به این التهابات دامن زد. متأسفانه به اسم امر به معروف و نهی از منکر این کارها انجام می‌شد.
وی افزود: امر به معروف و نهی از منکر فروع دین است که نباید این طور به آن عمل کرد. این گونه رفتارها برای وقتی بود که قانون جامعی نداشتیم. نمی‌شود با افراد لج کرد و مشکل ایجاد نمود و بعد بگوییم که نهی از منکر کرده و آن فرد را بازداشت کنید. این‌ها تنها باعث بی‌نظمی و بی‌قانونی در جامعه می‌شود.
انتهای پیام
