لطفی: چرا مجلس هر روز مسائل غیرضروری را در دستور کار قرار می دهد؟
نماینده مردم رزن در مجلس از هئیت رئیسه مجلس خواست که دستور هفتگی مجلس در راستای رسیدگی به مشکلات معیشتی مردم نوشته شود.
به گزارش ایسنا، حسن لطفی در جلسه علنی نوبت صبح امروز (دوشنبه) مجلس شورای اسلامی در تذکری شفاهی خطاب به هیئت رئیسه مجلس اظهار داشت: مردم از بیکاری و گرانی به ستوه آمده‌اند. سفره مردم روز به روز کوچک و کوچک‌تر می‌شوند. دریغ از یک جلسه راهگشا در مجلس! چرا هر روز مسائل غیرضروری در دستور کار مجلس قرار می‌گیرد ولی یک مسئله اساسی برای حل مشکلات تورم و بیکاری در دستور کار مجلس قرار نمی‌گیرد؟
وی خطاب به وزیر نیرو گفت: شما قانون توزیع عادلانه آب را به قانون ناعادلانه تبدیل کردید. چرا قانون حفاظت از آب‌های زیرزمینی در شهرستان‌های رزن و درگزین با شدیدترین مجازات برای کشاورزان این شهرستان‌ها اعمال می‌شود، ولی در استان‌های مجاور هیچ خبری از این قانون نیست؟ چرا میزان حق آب کسانی که به قانون عمل کرده و چاه‌های خود را به کنتور هوشمند وصل کرده‌اند، هر روز کم می‌شود اما با کسانی که غیرقانونی عمل می‌کنند هیچ برخوردی نمی‌شود؟
این عضو کمیسیون اجتماعی مجلس در مورد راه‌آهن حوزه انتخابیه خود خطاب به وزیر راه و شهرسازی گفت: راه‌آهن درگزین در کجای جغرافیای راه‌آهن کشور است؟ آیا مردم این منطقه حق استفاده از راه‌آهن را ندارند؟ آیا به این دلیل که محروم هستند باید از تمام امکانات کشور محروم باشند؟
انتهای پیام
