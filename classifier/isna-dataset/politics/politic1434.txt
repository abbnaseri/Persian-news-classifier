کشف بیش از ۸۰ هزار لیتر مشروبات الکلی در اردبیل در سال ۹۷
رئیس کل دادگستری استان اردبیل گفت: سال گذشته بیش از ۸۰ هزار لیتر انواع مشروبات الکلی را اعم از دست‌ساز و بسته بندی شده در استان کشف کردیم.
به گزارش ایسنا، سیدناصر عتباتی در نشست با خبرنگاران و در پاسخ به سوالات آنها در گرامیداشت هفته قوه قضائیه و با گرامیداشت یاد و نام شهدای مظلوم ۷ تیر اظهار کرد: امروز امینت و آرامش کشور را مرهون خون پاک شهدایی هستیم که به باروری درخت تنومند انقلاب اسلامی کمک کردند.
وی از انقلاب اسلامی به عنوان ملجا و پناه و امید مستضعفان و تشنگان عدالت یاد و خاطرنشان کرد: همه باید در هر حوزه‌ای که هستیم سعی کنیم تا آرمان‌های انقلاب اسلامی را به نحو شایسته پیاده کنیم تا انسان‌هایی که امید به عدالت، پیشرفت و توسعه داشتند در سایه انقلاب اسلامی به اهداف و آرمان‌های بلند دست یابند.
 رئیس کل دادگستری استان اردبیل ضرورت تعامل و ارتباط بیشتر با مردم و شنیدن درد دل‌های آنان را یادآور شد و گفت: ما همواره بر حضور در جمع مردم و تعامل و ارتباط روزانه با آحاد مردم تاکید داریم و قطعاً در سال جاری تمام تلاش ما بر این خواهد بود تا به صورت هفتگی و حتی روزانه دیدارها و نشست‌های مردم را با محوریت مساجد و محلات مختلف انجام دهیم.
 عتباتی به برگزاری کمیته حمایت قضائی در دادگستری و پیگیری مصوبات در به سرانجام رساندن اهداف و برنامه‌ها در این حوزه اشاره کرد و گفت: یکی از رویکردهای دستگاه قضائی حمایت از سرمایه‌گذاران و تولیدکنندگان سالم اقتصادی است که قطعاً در سال رونق تولید تلاش ما بر این خواهد بود تا موانع و مشکلات پیش روی تولیدکنندگان، صارکنندگان و فعالان اقتصادی را رفع کنیم.
 وی بیان کرد: تلاش و پیگیری‌های ما در برگزاری و به نتیجه رسیدن مصوبات کمیته حمایت قضائی به نحوی بوده که استان اردبیل همواره جزو استان‌های شاخص و برتر در حمایت از فعالیت‌ها و کسب و کارهای اقتصادی به شمار می‌آمده و ما همواره سعی کردیم با حمایت‌های قضائی جلوی سنگ‌اندازی‌ها و برخی از تضعیف‌های نامربوط در این حوزه را بگیریم.
 رئیس کل دادگستری استان اردبیل برگزاری جلسات شورای حفاظت از بیت‌المال و همچنین دفاع از حقوق عمومی را یادآور شد و افزود: ما در گرامیداشت قوه قضائیه تشویق و تجلیل از کارکنان و قضات برجسته استان را در کنار بازدید از زندان و دیدارهای چهره به چهره با زندانیان را با رویکرد کاهش جمعیت کیفری و تقویت برنامه‌های پیشگیرانه از وقوع جرایم و حفاظت بیت‌المال به همراه حضور مسئولان قضائی استان در دیدارهای مردمی شاهد خواهیم بود.
 عتباتی ادامه داد: در راستای تقویت فرهنگ صلح و سازش در جامعه ما نسبت به راه‌اندازی این واحد در زندان‌ها اقدام کردیم که در همین ارتباط در ماه‌های گذشته ۱۳ فقره صلح و سازش در زندان‌ها در ارتباط با قتل‌های غیرعمد و بخشش خانواده‌ها در این زمینه شاهد بودیم.
 وی اولویت کاری دادگستری استان را در به حداقل رساندن فاصله مردم و مسئولان قضائی اعلام کرد و گفت: ما با حضور در مساجد و محلات مختلف خلاءهای گذشته را به نوعی جبران کرده و از نزدیک در جریان حل مشکلات مردم قرار خواهیم گرفت و ملاقات‌های مردمی را نیز که به صورت هفتگی برگزار می‌شود پذیرای بیش از ۷۰ نفر از همشهریان خواهیم بود.
 رئیس کل دادگستری استان اردبیل ادامه داد: ما روزانه شاهد مراجعه ۱۰ هزار نفری به واحدهای قضائی استان هستیم که برای رفع و رجوع مشکلات مردم و پاسخگویی به آنها همکاران ما کار جهادگرانه و ایثارگرانه‌ای را انجام می‌دهند که امیدواریم این خدمات و کارهایی که انجام می‌شود موجب رضایت الهی و آحاد مردم باشد.
 عتباتی تصریح کرد: در گرامیداشت هفته قوه قضائیه و در یک کار نو و بدیع میز خدمت را در روز هفتم تیرماه در مصلی‌های سراسر استان دایر می‌کنیم تا علاوه بر ارائه مشاوره‌های قضائی در خدمت عموم مردم در پاسخگویی به مسائل مطرح شده در این زمینه باشیم.
 وی از رسانه‌ها به ویژه صداوسیما و صاحبان نشریات خواست؛ تا به صورت مستمر و به منظور آگاهی مردم پیام‌های قضائی و آگاهی‌بخشی حقوقی را به اطلاع مردم برسانند تا با ارتقای آگاهی مردم در این زمینه جلوی تشکیل برخی از پرونده‌ها و شکایات گرفته شود.
 رئیس کل دادگستری استان اردبیل یکی دیگر از برنامه‌های گرامیداشت هفته قوه قضائیه را برگزاری همایش پیاده‌روی برای کارکنان و مجموعه‌های تشکیلاتی قضائی در شورابیل اعلام و خاطرنشان کرد: آنچه که ما به صورت جدی در دستگاه قضا دنبال می‌کنیم موضوع استفاده از اقدامات الکترونیکی در مسیر تسهیل و بهبود خدمات قضائی است که در این زمینه ما در سال گذشته نسبت به ابلاغ یک میلیون و ۳۹۷ هزار اوراق قضائی اعم از ابلاغیه، اخطاریه و احضاریه اقدام کردیم که از این تعداد ۹۶۱ هزار برگه به صورت الکترونیکی بوده است.

 عتباتی این کار را امری مهم و مؤثر در راستای کاهش مصرف کاغذ دانست و اظهار کرد: در برخی از شهرستان‌ها و بخش‌ها ما به صورت ۱۰۰ درصد ابلاغ‌های الکترونیکی را انجام می‌دهیم و امیدواریم تا پایان امسال ظرفیت ابلاغ‌های الکترونیکی که به ۸۰ درصد رسیده است با ثبت نام مردم در سامانه ثنا به ۱۰۰ درصد برسد.
 وی به ثبت نام رایگان عموم مردم در سامانه ثنا و ایجاد بسترهای الکترونیکی در ارائه خدمات قضائی اشاره کرد و گفت: ما در دادگستری استان با ۵۰ درصد چارت سازمانی و قضاتی که تعداد آنها زیر ۲۰۰ نفر است به پرونده‌های ورودی به مراجعه قضائی رسیدگی می‌کنیم به طوری که در سال گذشته ۴۱۸ هزار پرونده گاه با تکرار وارد مراجع قضائی شده است.
 رئیس کل دادگستری استان اردبیل تعداد پرونده‌های ثبت شده یکتا را ۱۳۳ هزار و ۶۶۱ فقره اعلام کرد و گفت: همکاران ما در تشکیلات قضائی استان به این تعداد پرونده رسیدگی کردند که کار بسیار فشرده و سختی بوده است.
 عتباتی به کشفیات مشروبات الکلی و مواد مخدر نیز اشاره کرد و گفت: زمانی استان اردبیل محل تردد مشروبات الکلی از معبر آذربایجان غربی به سمت شمال کشور بود که با بررسی‌ها و رصد دقیق جلوی این ترانزیت گرفته شده به طوری که ما سال گذشته بیش از ۸۰ هزار لیتر انواع مشروبات الکلی را اعم از دست‌ساز و بسته بندی شده در استان کشف کردیم.
 وی ادامه داد: ۶۸ هزار لیتر از این میزان مشروبات دست‌ساز و ۱۲ هزار لیتر نیز بطری و قوطی مشروبات بسته‌بندی شده بود که از قاچاقچیان کشف و ضبط کردیم و این افراد به مجازات‌های سنگین و پرداخت جرایم نقدی بسیار بالا محکوم شدند.

رئیس کل دادگستری استان اردبیل از دستگیری ۲۲ باند تأثیرگذار در تهیه، تولید و توزیع مشروبات الکلی خبر داد و بیان کرد: در سال گذشته ۸۸۵ نفر در این زمینه دستگیر و روانه زندان شدند.
 عتباتی به کشفیات مواد مخدر نیز با گزارش‌های مردمی و رصد دستگاه‌های امنیتی و اطلاعاتی در استان اشاره کرد و افزود: سال گذشته بیش از یک هزار و ۸۷۸ کیلوگرم انواع مواد مخدر در اردبیل کشف و ضبط شد که نسبت به سال ۹۶ که رقم آن یک هزار و ۳۰۰ کیلوگرم بوده رشد قابل توجهی را شاهد بودیم.
 انتهای پیام
