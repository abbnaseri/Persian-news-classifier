رحمانی فضلی و رحمانی به سوالات نمایندگان در مجلس پاسخ می‌دهند
 وزرای کشور و صنعت و معدن و تجارت هفته آینده برای پاسخگویی به سوالات نمایندگان در مجلس حضور پیدا می‌کنند.
به گزارش ایسنا، مجلس هفته آینده در روزهای یکشنبه و دوشنبه و سه شنبه تشکیل جلسه خواهد داد که جلسه روز دوشنبه در دو شیفت کاری برگزار می‌شود.
بررسی ایرادات شورای نگهبان در دو طرح تشکیل وزارت میراث فرهنگی و گردشگری و صنایع دستی و همچنین طرح حمایت از مرمت و احیای بافت‌های تاریخی و فرهنگی و لایحه تمدید مدت اجرای آزمایشی قانون ارتقای سلامت نظام اداری و مقابله با فساد در دستور کار مجلس قرار دارد.
همچنین بررسی طرح الحاق موادی به قانون اجرای اصل ۴۹ قانون اساسی، طرح افزایش ظرفیت پالایشگاه‌های میعانات گازی و نفت خام با استفاده از سرمایه گذاری مردمی و لایحه موافقت نامه تشویق و حمایت متقابل از سرمایه گذاری بین ایران و مجارستان و لایحه حمایت از محیط بانان و جنگل بانان نیز در دستور کار مجلس قرار دارد.
بررسی لایحه موافقت نامه تشکیل و حمایت متقابل از سرمایه گذاری بین ایران و چک، لایحه کمک به ساماندهی پسماندهای عادی با اولویت استان‌های ساحلی و کلان شهرها با مشارکت بخش غیر دولتی، دو طرح استفساریه ماده ۳۶ قانون رفع موانع تولید رقابت پذیر و ارتقای نظام مالی کشور و استفساریه بند ۲ ماده ۲ قانون مالیات‌های مستقیم،؛ طرح اصلاح ماده ۱۳۳ قانون مالیات‌های مستقیم و طرح الحاق دو تبصره به بند ج ماده ۸۸ قانون برنامه ششم از دیگر موارد کاری مجلس است.
طرح الزامات اجرایی توزیع و عرضه سوخت و سی ان جی در کشور، طرح الحاق یک تبصره به ماده ۹۸ قانون آئین نامه داخلی طرح اداره و نظارت بر سازمان صدا و سیما، طرح اصلاح بند ل ماده ۲۸ قانون تنظیم بخشی از مقررات مالی دولت ۲، لایحه اصلاح قانون نحوه استفاده از خانه‌های سازمانی ارتش، لایحه موافقت نامه بین ایران و چین در زمینه همکاری برای بهداشت و قرنطینه دامی، لایحه الحاق ایران به کنوانسیون مشترک ایمنی مدیریت سوخت مصرف شده و ایمنی مدیریت پسماند پرتوزا برای بررسی در دستور کار مجلس قرار دارد.
لایحه الحاق ایران به موافقت نامه حمل و نقل بین‌المللی مواد غذایی فساد پذیر و تجهیزات خاص کاربردی برای این گونه جابجایی‌ها، لایحه نحوه پرداخت هزینه دادرسی دستگاه‌های اجرایی، لایحه تصویب پروتکل‌های مربوط به اصلاح بند الف ماده ۵۰ و ماده ۵۶ کنوانسیون هواپیمایی کشوری بین‌المللی، لایحه موافقت نامه سرویس‌هایی هوایی دو جانبه بین ایران و کویت، لایحه استفساریه تبصره ۴ ماده واحده قانون ممنوعیت تصدی بیش از یک شغل، لایحه الحاق بنادر شهید بهشتی و شهید کلانتری به محدود منطقه آزاد تجاری، صنعتی چابهار و لایحه موافقت نامه چارچوب تشکیل تجارت بدون کاغذ فرامرزی در آسیا و اقیانوسیه هم در دستور کار مجلس قرار گرفته است.
ادامه رسیدگی به گزارش کمیسیون آموزش درباره‌ی حادثه واژگونی اتوبوس در دانشگاه آزاد اسلامی واحد علوم تحقیقات، بررسی گزارش کمیسیون آموزش در مورد پذیرش خارج از ظرفیت دانشجو در دانشگاه آزاد اسلامی، گزارش کمیسیون آموزش در مورد حادثه آتش سوزی مدرسه دخترانه در زاهدان، در دستور کار مجلس در جلسات هفته آینده است.
مجلس هفته آینده سوالات نوروزی، نماینده رباط کریم، شکری نماینده تالش از وزیر کشور و دهمرده نماینده زابل از وزیر صنعت و معدن و تجارت را بررسی می‌کند.
انتهای پیام
