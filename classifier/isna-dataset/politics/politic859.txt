شیخ عیسی قاسم: مقاومت، تنها راه مقابله با ترامپ و معامله قرن است
رهبر شیعیان بحرین گفت: تنها راه مقابله با ترامپ و معامله قرن مقاومت است چون مقاومت یکی از موضوعات مقدس و با ارزش است.
به گزارش خبرنگار ایسنا، آیت‌الله شیخ عیسی قاسم، رهبر شیعیان بحرین، شامگاه دوشنبه، سوم تیرماه در دومین همایش جوانان مقاومت که در سالن بین‌المللی همایش‌های غدیر دفتر تبلیغات اسلامی قم برگزار شد، اظهار کرد: قتل در اسلام بزرگترین گناه است و هرکاری که سبب مقابله با اهل بیت (ع) باشد گناه نابخشودنی است.  وی افزود: اگر با دشمنان مقابله نکنیم و در برابر آن‌ها ایستادگی نداشته باشیم گناه و زندگی خود را نابود کرده‌ایم، چون آن‌ها درخت زندگی انسان‌ها را نابود می‌کنند و به خاطر این موضوع است که می‌گویند کفار حربی باید کشته شوند. در دین اسلام شوق به شهادت و مبارزه با دشمنان و کفار مورد تأکید است و قرآن کریم درباره این موضوع آیات زیادی دارد.  وی با اشاره به آیه‌ای از قرآن کریم بیان کرد: قتال و جهاد بر مسلمانان واجب شده‌ است و با این‌که این کار سخت است اما برای مسلمانان لازم است.  شیخ عیسی قاسم ادامه داد: مسلمانان همواره در حال جنگ با طاغوت هستند و این موضوع سبب می‌شود که برای جنگ با دشمن مشتاق باشند و جنگ و قتال در برابر دنیای کفر سبب عزت و کرامت می‌شود.  رهبر شیعیان بحرین با اشاره به آیه‌ای از قرآن کریم ادامه داد: خود را آماده کنید و با این آمادگی دشمنان را بترسانید، آمادگی در برابر دشمنان مهم است چون دشمنان نیز در حال آمادگی هستند. شیخ عیسی قاسم با اشاره به ارزش و اهمیت جهاد در اسلام گفت: اگر در برابر دشمن خدا جهاد نکنیم محیط زندگی انسان فاسد می‌شود، جهاد از ضروریات دین است و عشق به شهادت از جهاد نشأت می‌گیرد.  رهبر شیعیان بحرین با بیان این‌که جنگ بین حق و باطل همیشه وجود داشته وانبیای الهی همواره با کفر مبارزه می‌کردند، گفت: دولت ترامپ دولتی شیطانی است که صدا و فریاد آن بلند است ولی در اصل مثل طبل توخالی است.  وی با اشاره به معامله قرن گفت: در معامله قرن باید با ترامپ دست بدهید و آیا حاضر هستید دست خدا را رها کنید، ننگ بر این معامله قرن؛ باید صبر کرد و زیر بار این معامله نرفت.  شیخ عیسی قاسم با تأکید بر این‌که اسلام به ما درس عزت می‌دهد، ادامه داد: معامله قرن یعنی دین خود را فروخته و دست خود از خدا را رها کرده و با ترامپ دست دهیم؛ کدام مسلمان عاقلی دست خدا را رها کرده و با ترامپ دست می‌دهد.  رهبر شیعیان بحرین بیان کرد: ملت‌های اسلامی در برابر معامله قرن ایستادگی می‌کنند و هیچ‌گاه در برابر ترامپ کوتاه نیامده و حریت و آزادگی خود را نمی‌فروشند و تنها راه مقابله با ترامپ و معامله قرن مقاومت است چون مقاومت یکی از موضوعات مقدس و با ارزش است.
 انتهای پیام
