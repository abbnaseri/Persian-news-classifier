عضو شورای مرکزی حزب‌الله: شجاعت و درایت ایران موازنه قدرت را تغییر داده است
عضو شورای مرکزی حزب الله لبنان با اشاره به اینکه درایت و شجاعت مقامات ایرانی دنیا را متحیر کرده است، افزود که سقوط لاشه پهپاد آمریکایی در آب‌های ایران، آمریکا و هم پیمانان آن را سردر گم کرده است.
به گزارش ایسنا به نقل از پایگاه خبری العهد، شیخ حسن بغدادی، عضو شورای مرکزی حزب الله لبنان گفت: درایت، شجاعت و حکمت مقامات ایرانی و خصوصاً امام خامنه‌ای دنیا را متعجب و موازنه قدرت را تغییر داده است. جمهوری اسلامی ایران ابتکار عمل حل بحران‌های منطقه را در دست گرفته است.
وی در سمیناری که در منطقه انصار برگزار شد خاطر نشان کرد: مقامات کاخ سفید گمان می‌کردند که از طریق فشارهای اقتصادی می‌توانند نظام ایران را ساقط کنند و در داخل ایران اختلاف ایجاد کنند اما مردم ایران با اتحاد خود به تجاوزهای غیرقابل توجیه آمریکا جواب دندان شکن دادند؛ تجاوزهایی که از خروج واشنگتن از برجام آغاز شد و به تحریم‌ها منتهی شد.
شیخ حسن بغدادی افزود: تنگنایی که آمریکایی‌ها و هم پیمانانشان به آن رسیدند نشان می‌دهد که آنها به خصوص بعد از سقوط پهپاد آمریکایی در آب‌های ایران توسط قهرمانان سپاه، دچار سردرگمی شده‌اند.
این مقام حزب الله گفت: ایران با سیاست حکیمانه خود توانست به یک کشور قوی تبدیل شود؛ کشوری که بتواند شرایط بین المللی را به سود خود تغییر دهد. ایران به دنیا اعلام کرد آمریکایی که امام خمینی (ره) آن را ببر کاغذی توصیف کرد یک نیروی تخریبی است که توان خود را برای تحقق اهداف غیر قانونی و تجاوز به دیگران و همچنین پیاده کرده طرح‌ها و پروژه‌های خود به خصوص معامله شوم قرن به کار می‌گیرد.
وی در پایان گفت: بنابراین تصمیمات واضح و روشن هستند، نه مذاکره‌ای انجام می‌شود و نه جنگی رخ می‌دهد مگر اینکه آمریکا از تصمیمات اشتباه خود دست بردارد. آمریکا باید در سیاست‌ها و سرکشی‌های خود بازنگری کند زیرا که جهان تغییر کرده است.
انتهای پیام
