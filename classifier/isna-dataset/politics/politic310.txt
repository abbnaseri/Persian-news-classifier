دعوت حزب همبستگی از تهرانی‌ها برای مشارکت حداکثری ‌در انتخابات شورایاری‌ها
حزب همبستگی ایران اسلامی در بیانیه‌ای از آحاد شهروندان تهرانی برای حضور و مشارکت موثر و نیز ثبت‌نام در انتخابات شورایاری‌ها دعوت کرد.
 به گزارش ایسنا،‌ در متن این بیانیه آمده است:
شورایاری به عنوان بزرگترین نهاد مدنی و محلی کشور، نماد مترقی مشارکت عمومی و جلوه‌ای فراگیر از مردم سالاری و تعمیق دموکراسی است که بر محور مسئولیت پذیری شهروندان در اداره بهتر محله زندگی خود و افزایش نقش آنان در اداره شهر، بنیان نهاده شده و تاثیری غیرقابل انکار در تحقق مطالبات و حقوق شهروندی با رویکرد تصمیم سازی از پایین به بالا و نهایتا ارتقاء کیفیت زندگی در شهرها دارد.
حزب همبستگی ایران اسلامی به عنوان یکی از احزاب اصلاح طلب و ریشه دار کشور و با توجه به در پیش بودن پنجمین دوره انتخابات شورایاری ها و با عنایت به اهمیت جایگاه این نهاد مردمی و لزوم حضور پرشور و آگاهانه شهروندان در اداره امور شهر، از همه متخصصین، حرفه مندان، معتمدین و دغدغه مندان به ویژه نخبگان جوان و با انگیزه محلات مختلف شهر تهران دعوت می نماید تا با بهره مندی از این فرصت گرانسنگ که می تواند با مشارکت جویی آنان به تحقق حقوق شهروندان و زیست پذیری بهتر پایتخت منجر شود، با ثبت نام و مشارکت موثر و حداکثری در انتخابات شورایاری ها که تا تاریخ  ۱۵ تیر ماه ادامه دارد، در رساندن نهاد مدیریت محله به جایگاه واقعی خود ، مدیریت شهری کلانشهر تهران را یاری رسانند.
انتهای پیام
