تصویب یک فوریت طرحی برای ساماندهی تذکرات در مجلس 
نمایندگان مجلس یک فوریت طرح اصلاح ماده ۲۰۶ آئین نامه را تصویب کردند که این طرح به دنبال ساماندهی تذکرات است به گونه‌ای که بیان تذکرات در مجلس تنها محدود به طرح موضوع نشده و دستگاه‌ها به آن تذکرات پاسخ دهند.
به گزارش ایسنا، در جلسه علنی صبح امروز (دوشنبه) مجلس یک فوریت طرح اصلاح ماده ۲۰۶ آئین نامه مربوط به تذکرات با ۱۳۶ رأی موافق، ۱۴ رأی مخالف و ۷ رأی ممتنع از مجموع ۲۰۰ نماینده حاضر در مجلس تصویب شد.
سید حسین نقوی حسینی نماینده ورامین در توضیح دلایل فوریت این طرح گفت: با آن تذکر استیضاح و تحقیق و تفحص از ابزارهای نظارتی مجلس بر عملکرد دستگاه‌های اجرایی است که نمایندگان در مجلس با این هدف تذکر می‌دهند که نتیجه گیری داشته باشد.
وی توضیح داد: وقتی نماینده‌ای تذکری می‌دهد دلیلش وجود اشکال بوده پس لازم است دستگاه‌های اجرایی به آن تذکر پاسخ داده و نتیجه را به نماینده بگویند تا ما هم به مردم جواب دهیم؛ لذا این طرح به دنبال ساماندهی و به ثمر رساندن تذکرات در مجلس برای پاسخ ما به موکلانمان است.
انتهای پیام
