تشکیل بسیج دریایی عاملی برای وحدت‌آفرینی هرچه بیشتر شیعه و سنی در استان‌های ساحلی
فرمانده نیروی دریایی سپاه سرنگونی پهپاد فوق پیشرفته آمریکایی توسط سپاه را پاسخی کوبنده، دقیق و شجاعانه به متجاوزان حریم ایران اسلامی توصیف و تصریح کرد: امیدواریم دشمنان ما از ماجرای اخیر عبرت گرفته و این حقیقت را درک کنند که ما در مسیر پاسداری از حریم دریایی، هوایی و زمینی ایران اسلامی با احدی تعارف نداشته و هر گونه تهدید و تجاوز را با قاطعیت پاسخ می دهیم.
به گزارش  ایسنا به نقل از سپاه نیوز، دریادار پاسدار علیرضا تنگسیری فرمانده نیروی دریایی سپاه در نشستی صمیمی با ائمه جمعه و جماعت اهل سنت هرمزگان با بیان اینکه  امامین انقلاب اسلامی مبدع وحدت شیعه و سنی بوده و  این مهم همواره مورد تاکید مقام معظم رهبری(مد ظله العالی) می باشد، گفت: نشست صمیمی امروز حامل این پیغام است که همه ما مقتدرانه، برای دفاع از راه حق و حقیقت و پرچم بر افراشته شده رسول الله (ص) تحت زعامت مقام معظم رهبری(مد ظله العالی) در کنار هم هستیم.  فرمانده نیروی دریایی سپاه تشکیل معاونت بسیج دریایی در نیروی دریایی سپاه را فرصتی مغتنم برای استفاده از ظرفیت مردم بومی و عاملی برای وحدت آفرینی هرچه بیشتر شیعه و سنی در استانهای ساحلی و مرزنشین دانست و اظهار کرد: یکی از برکات بسیج دریایی اعزام قایق‌های مردمی شیعه و سنی برای کمک رسانی به مردم عزیز سیل زده در جریان سیل اخیر بود که نیروی دریایی سپاه به خوبی از این ظرفیت استفاده کرد .  وی با اشاره به مقابله نیروی دریایی سپاه با صید ماهی به شیوه ترال گفت: با جدیت از حق صیادان و ماهیگیران بومی منطقه که بخش عمده مشاغل آنان با راه افتادن صید ترال خدشه دار شده بود دفاع کردیم و به لطف الهی توانستیم ماهیگیران منطقه را به مشاغل قبلی خود برگردانیم.   فرمانده نیروی دریایی سپاه یکی دیگر از برکات بسیج دریایی را حضور مثال زدنی مردم شیعه و سنی در کنار نیروهای مسلح به خصوص نیروی دریایی سپاه دانست و گفت: به کوری چشم دشمنان، اقتدار و عزت  نظام مقدس جمهوری اسلامی ایران در سایه تدابیر و رهنمودهای داهیانه مقام معظم رهبری (مد ظله العالی) وحدت، اتحاد و مقاوت هموطنان عزیز و آمادگی بسیار مطلوب دفاعی قوای مسلح، روز به روز بیشتر و در سطح بالاتری قرار می گیرد.  دریادار تنگسیری در بخش دیگری از سخنانش سرنگونی پهپاد فوق پیشرفته آمریکایی توسط سپاه را پاسخی کوبنده، دقیق و شجاعانه به متجاوزان حریم امن ایران اسلامی توصیف و تصریح کرد: این اقدام قاطع نشان داد که نیروهای مسلح جمهوری اسلامی ایران با اتکا به خداوند متعال و هوشمندی و هوشیاری، اشراف اطلاعاتی دقیقی نسبت به تحرکات دشمنان در منطقه دارند و امیدواریم دشمنان ما از ماجرای اخیر عبرت گرفته و این حقیقت را درک کنند که ما در مسیر پاسداری از حریم دریایی، هوایی و زمینی ایران اسلامی با احدی تعارف نداشته و هر گونه تهدید و تجاوز را با قاطعیت پاسخ می دهیم.  وی تاکید کرد: خداوند بزرگ را شاکریم که به رزمندگان نیروی دریایی سپاه توفیق داد پس از انهدام این پهپاد متجاوز توسط پدافند هوا فضای سپاه، در شرایطی بسیار سخت، لاشه پهپاد ساقط شده و سند تجاوزگری آمریکا را کشف و در تاریخ ماندگار سازند.  فرمانده نیروی دریایی سپاه در پایان وحدت و همدلی را عاملی برای مایوس کردن شیاطین به خصوص آمریکا و اذنابش دانست و خاطرنشان کرد: در سایه این وحدت در مقابل دشمنان محکم ایستاده ایم.  در پایان این مراسم علمای اهل تسنن از اقدام غرور آفرین سپاه در سرنگونی پهپاد متجاوز آمریکا و نیز مقابله نیروی دریایی سپاه با ماهیگیران صید ترال و مبارزه با قاچاق تقدیر، از تشکیل بسیج دریایی اظهار خرسندی و برآمادگی خود برای حضور و همکاری در دیگر برنامه های نیروی دریایی سپاه  تاکید کردند.  انتهای پیام
