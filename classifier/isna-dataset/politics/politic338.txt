استاد دانشگاه وین: اروپا نمی‌تواند خروج آمریکا از برجام را جبران کند
پروفسور گارتنر استاد دانشگاه وین و مؤسسه بین‌المللی صلح با اشاره به چالش‌های پیش‌روی اینستکس تاکید کرد: اروپا نمی‌تواند خروج آمریکا از برجام را جبران کند.
به گزارش ایسنا، پروفسور گارتنر استاد دانشگاه وین و مؤسسه بین‌المللی صلح و رئیس کمیته مشورتی سیاست‌های استراتژیک و امنیتی در نیروهای مسلح اتریش در محل شورای راهبردی روابط خارجی درخصوص نقش اروپا در حفظ برجام اظهار کرد: انتظاراتی که ایران از اروپا در حوزه برجام دارد بسیار زیاد است، چراکه اروپا نمی‌تواند خروج آمریکا از برجام را جبران کند.
وی در ادامه افزود: از آنجایی که شرکت‌های اروپایی با ایران همکاری کنند تحت تحریم قرار خواهند گرفت، اروپا نمی‌تواند این شرکت‌ها را وادار به تجارت با ایران کند بنابراین ایران نباید اتحادیه اروپا را به خاطر چیزی که توان انجام آن را ندارد تنبیه کند و ایران به نحوی باید محدودیت‌های اروپا را در تجارت با ایران را در نظر بگیرد.
پروفسور گارتنر در خصوص عدم کارایی اینستکس گفت: از آنجایی که اکثر تبادلات تجاری جهانی با ارز دلار صورت می‌گیرد این مساله تأثیر بسزایی در اجرایی شدن اینستکس داشته است. علاوه بر این، تحریم شرکت‌های اروپایی توسط آمریکا دلیل دیگر اجرایی نشدن اینستکس است، چرا که اگر این شرکت‌ها قوانین آمریکا را درخصوص تعامل تجاری با ایران نقض کنند با جریمه‌های سنگینی مواجه خواهند شد و این مساله می‌تواند بر تجارت این شرکت‌ها با دیگر کشورها از جمله آمریکا تأثیر داشته باشد.
استاد دانشگاه وین درباره عملکرد اتحادیه در قبال برجام اظهار کرد: اتحادیه اروپا ابتکار خوبی در خصوص ایجاد برجام داشته است، اما در حفظ آن خوب عمل نکرده است و در این خصوص باید اقدامات اعتمادساز از سوی اروپا هرچه سریع‌تر انجام گیرد.
پروفسور گارتنر درباره نقش ایران در آینده روابط اتحادیه اروپا با آمریکا اظهار کرد: اگرچه فشارهای زیادی از سوی آمریکا بر اروپا و شرکت‌های اروپایی در خصوص تعامل تجاری با ایران وارد شده است، اما باید توجه داشت که روابط اروپا و آمریکا به هیچ عنوان از بین نخواهد رفت چرا که اروپا بعد از جنگ جهانی دوم به ویژه در حوزه اقتصادی به آمریکا وابسته شد، همچنان که دغدغه‌های امنیتی اروپا در خصوص روسیه نیز آنها را کنار آمریکا قرار می‌دهد.
رئیس کمیته مشورتی سیاست‌های استراتژیک و امنیتی در نیروهای مسلح اتریش درباره سیاست اتحادیه اروپا در سوریه نیز اظهار کرد: اتحادیه اروپا به هیچ عنوان قصد ندارد که وارد معادله نظامی در سوریه شود و با دخالت نظامی آمریکا در سوریه نیز مخالف است. البته اتحادیه اروپا یک سیاست یکپارچه‌ای را در خصوص سوریه ندارد چنانکه برخی از کشورهای اروپایی از سیاست‌های آمریکا در سوریه پیروی می‌کنند و خود سیاست مستقلی ندارد. اما در مجموع اتحادیه اروپا خواهان اتمام جنگ در سوریه و ارسال هر چه سریع‌تر کمک‌های بشردوستانه به این کشور است.
گارتنر درباره سیاست‌های جهانی آمریکا اظهار کرد: ترامپ در چند سال اخیر با شعار اول آمریکا، درصدد مقابله با چندجانبه‌گرایی در جهان بوده است، همچنان که بسیاری از معاهدات بین‌المللی از جمله برجام تحت تأثیر یکجانبه‌گرایی آمریکا قرار گرفته‌اند. این در حالی است که قرن ۲۱ برخلاف قرن ۱۹ و ۲۰ قرن‌های اروپایی و آمریکایی نخواهد بود و چندجانبه‌گرایی کنش اصلی را در سطح معادلات جهانی ایفا خواهد کرد و تک جانبه‌گرایی دیگر جایی برای پیشرفت نخواهد داشت.
استاد دانشگاه وین و مؤسسه بین‌المللی صلح گفت: اختلافات ایران و آمریکا فقط بر سر برجام نیست بلکه درخصوص نفوذ ایران در منطقه است. در واقع ترامپ هیچ نگرانی در خصوص فعالیت‌های هسته‌ای ایران ندارد. در واقع آمریکا با هژمون شدن یک کشوری مثل ایران در منطقه خاورمیانه مخالف است و این مساله باید به عنوان یک فاکتور اصلی در اختلافات آمریکا و ایران مورد توجه قرار گیرد.
پروفسور گارتنر درباره سیاست اروپا در قبال برجام گفت: اتحادیه اروپا از برجام حمایت می‌کند چرا که مذاکرات سختی را برای حصول توافق هسته‌ای انجام داد. البته برجام دارای نقصان‌هایی هست که باید برطرف شود و از این رو باید مذاکرات تا رسیدن به یک نقطه مشترک ادامه یابد اما در مجموع ایران نباید اتحادیه اروپا را تنبیه کند چرا که اروپا نمی‌تواند خروج آمریکا را جبران کند.
رئیس کمیته مشورتی سیاست‌های استراتژیک و امنیتی در نیروهای مسلح درباره سیاست اتریش در قبال برجام اظهار کرد: اتریش از برجام حمایت می‌کند و شکست برجام یک شکست دیپلماتیک برای اتریش خواهد بود چرا که این توافق در وین امضا شد. اتریش بارها حسن نیت خود را درباره برجام نشان داده است و یکی از قوی‌ترین حامیان عدم اشاعه تسلیحات هسته‌ای است.
استاد دانشگاه وین و مؤسسه بین‌المللی صلح گفت: فروش تسلیحات نظامی اروپا به عربستان در حال انجام است که البته بر خلاف خواست بسیاری از رهبران اروپایی است اما لابی تولیدکنندگان تسلیحات در اتحادیه اروپا دلیل اصلی فروش تسلیحات به عربستان است. در این خصوص ما نیازمند یک گفتگوی منطقه‌ای برای مقابله با این رقابت تسلیحاتی در خاورمیانه هستیم که پیش‌تر نیز ایران پیشنهاد آن را داده بود. اما اینکه عربستان تا چه با این گفتگو موافق است یا نه نمی‌دانم.
پروفسور گارتنر درباره تأثیر سیاست‌های آمریکا بر اروپا اظهار کرد: قابل درک نیست که چرا اتحادیه اروپا هزینه‌های نظامی خود را کاهش داده است، چرا که اگر اروپایی‌های در حوزه نظامی بیشتر هزینه کنند شاید بتوانند تصمیمات مستقل‌تری را اتخاذ کنند. اما در مجموع اروپایی‌ها به نوعی از ترامپ دستور می‌گیرند که تا حد زیادی ناشی از ضعف اروپا در حوزه دفاعی است. این در حالی است که اگر اروپا بتواند توان دفاعی خود را افزایش دهد بهتر می‌تواند در برابر سیاست‌های یکجانبه‌گرایانه ترامپ مقاومت کند. اما متأسفانه اروپا در این خصوص پیشرفتی نداشته است. چنانکه هزینه دفاعی اروپا تنها یک چهارم هزینه‌های نظامی آمریکا است.
وی تصریح کرد: ترامپ در قیاس با اوباما سیاست متفاوتی را در خصوص اتحادیه اروپا اتخاذ کرده است که از جمله آنها می‌توان به تشویق انگلیس توسط ترامپ برای خروج از اتحادیه اروپا اشاره کرد. این موضوع باعث شده است تا نوعی ظن بین آمریکا و اروپا ایجاد شود. اینها مواردی هستند که باعث شده تا چندجانبه‌گرایی تحت تأثیر قرار گیرد و این یکی از ضعف‌های اروپا است که نمی‌تواند خود را از آمریکا جدا کند.
انتهای پیام
