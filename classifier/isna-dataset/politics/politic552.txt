چهل سال است که با اقتدار مقابل آمریکا ایستاده‌ایم
جانشین فرمانده کل سپاه با بیان اینکه ما بر مبنای دستورات امامین انقلاب اسلامی چهل سال است که با اقتدار مقابل آمریکا ایستاده‌ایم، گفت: تقابل بین ما و آمریکا تقابل حق و باطل بوده وچهل سال است ادامه دارد ؛ این تقابل نه تنها یک روز هم تعطیل نشده بلکه روزبه‌روز بر ابعاد آن اضافه‌ شده است.
به گزارش ایسنا  به نقل از سپاه نیوز، دریادار پاسدار علی فدوی در یادواره شهدای شهیدیه میبد با اشاره به آثار و برکات مراسم‌ بزرگداشت شهدا، اظهار داشت: ملت ما به برکت انقلاب اسلامی هر روز میهمان شهدا هستند و خداوند به برکت شهدا عنایت‌های خاص خودش را در این سالیان به ما ارزانی داشته است.

وی افزود: این عنایت‌های خداوند متعال که در سال ۴۲ حضرت امام (ره)  ندای حق را با بانگ بلند طنین‌انداز کرد آغاز و این ندا ادامه پیدا کرد تا در سال ۵۷ به پیروزی رسید و امروز در حالی میهمان شهدا هستیم که چهل‌سالگی را بااقتدار و سرفرازی پشت سر گذاشته‌ایم.

جانشین فرمانده کل سپاه ادامه داد: امسال درحالی چهل‌سالگی انقلاب را پشت سر گذاشتیم که بر اساس عمل به عقاید اسلام ناب محمدی (ص) به تکیه‌گاهی دست پیدا کرده ایم که می‌توانیم با این تکیه‌گاه باقیمانده راه را به‌صورت مطمئن طی کنیم و این انقلاب را به دست صاحب اصلی‌اش  برسانیم.

وی با اشاره به جایگاه و مقام شهید بر تکریم خانواده شهدا تأکید کرد و افزود: خداوند جانشین شهید در خانواده اوست؛ شهدا به تکلیف خود عمل کردند و خداوند هم بهترین نتیجه را به آن‌ها داد و شهادت را نصیب آن‌ها کرد.

سردار فدوی گفت: اگر کسی قائل به  توحید و روال اسلام باشد نمی‌تواند برخلاف عملکرد امامین انقلاب اسلامی عمل کند. در عالم هنوز به ذهن کشوری خطور نمی‌کند که علیه آمریکا اقدام کند ، اما نظام اسلامی ما چهل سال است که در تقابل با استکبار بوده و بحمدالله در همه عرصه ها موفق بوده‌ایم.

وی اظهار داشت: این اقتدار به برکت انقلاب اسلامی و دلدادگان و پیروان امامین انقلاب اسلامی بوده است و ما بر مبنای دستورات امامین انقلاب به تکلیف عمل کردیم و خداوند این پیروزی‌ها را عنایت کرده است.

جانشین فرمانده کل سپاه در ادامه تصریح کرد: تقابل بین ما و آمریکا تقابل حق و باطل بوده وچهل سال است ادامه دارد ؛ این تقابل نه تنها یک روز هم تعطیل نشده بلکه روزبه‌روز بر ابعاد آن اضافه‌ شده است. چه کسانی تصور می‌کردند که در ماجراهای مختلف خداوند این‌گونه آمریکایی‌ها و جبهه کفر و باطل را با شکست مواجه کند .

سردار فدوی همچنین عنوان کرد: سپاه پاسداران انقلاب اسلامی به همراه خیل بسیجیان مخلص جهان اسلام بر قاعده‌هایی که حضرت امام خمینی (ره) بر آن مبنا انقلاب اسلامی را برپا کردند و نظام اسلامی را تشکیل دادند مصمم‌تر از قبل و با عزم جزم به میدان آمده است.
انتهای پیام

انتهای پیام/
