ابراز خوشحالی «بولتون» از توقیف نفتکش ایرانی توسط انگلیس
مشاور امنیت ملی آمریکا با ابراز خشنودی از توقیف نفتکش ایرانی، مدعی شد که آمریکا و شرکای او اجازه نمی‌دهند که ایران به تجارت نامشروع خود با سوریه ادامه دهد.
به گزارش ایسنا، جان بولتون، مشاور امنیت ملی آمریکا در واکنش به توقیف نفتکش حامل نفت خام ایران که به مقصد سوریه در حرکت بود، در توییتی نوشت: خبرهای خوبی به ما رسیده است. انگلیس ابرنفتکش گریس ۱ که پر از نفت ایران بود و به مقصد سوریه حرکت می‌کرد را به علت نقض تحریم‌های اتحادیه اروپا توقیف کرده است. آمریکا و دیگر شرکایش، کماکان نظام ایران و سوریه را از منفعت بردن از این تجارت نامشروع باز می‌دارند.
به گزارش ایسنا، دولت محلی جبل‌الطارق روز گذشته در بیانیه‌ای اعلام کرد که تفنگداران نیروی دریایی انگلیس یک نفتکش را که حامل نفت خام به مقصد سوریه بود در سواحل این سرزمین توقیف کرده‌اند.
در این بیانیه آمده است که شواهد کافی نشان می‌داده که مقصد نفتکش گریس ۱، پالایشگاه بانیاس در سوریه بوده است.
خبرگزاری رویترز بر اساس اطلاعات "رفنیتیو ایکون" (وب‌سایتی که مسیر کشتی‌ها را ثبت می‌کند) مدعی شده که این نفتکش از سوی ایران به مقصد سوریه در حال حرکت بوده است.
انتهای پیام
