انگلیس: ایران از برجام خارج شود، ما هم خارج می‌شویم
وزیر امور خارجه انگلیس تهدید کرد که اگر ایران توافق هسته‌ای برجام را زیر پا بگذارد و از آن خارج شود، انگلیس نیز از توافق خارج خواهد شد.
به گزارش ایسنا، به نقل از خبرگزاری رویترز، جرمی هانت، وزیر امور خارجه انگلیس در رابطه با افرایش غنی‌سازی اورانیم و کاهش تعهدات برجامی ایران، گفت: ما می‌خواهیم توافق هسته‌ای را حفظ کنیم؛ چرا که نمی‌خواهیم ایران به سلاح هسته‌ای دست یابد اما اگر ایران این توافق را نقض کند، ما نیز از آن خارج خواهیم شد.
به گزارش ایسنا، محمدجواد ظریف، وزیر امور خارجه کشورمان روز دوشنبه تأیید کرد که ذخایر اورانیوم غنی‌شده ایران از مرز ۳۰۰ کیلوگرم گذشته است. او گفت که این اقدام بر اساس برنامه‌ریزی زمان‌بندی شده و از پیش اعلام شده بوده است.
ظریف در عین حال تأکید کرد که ایران توافق هسته‌ای برجام را نقض نکرده است. او با اشاره به خروج آمریکا از برجام و استناد ایران به پاراگراف ۳۶ در به جریان انداختن ادامه مسیر، نوشت: ما ضمن محفوظ بودن حقوقمان، به کشورهای E3+2 [سه کشور اروپایی، چین و روسیه] چند هفته فرصت دادیم. ما پس از ۶۰ هفته نهایتاً دست به اقدام زدیم.
وزیر امور خارجه کشورمان تصریح کرد، به محض آن که کشورهای اروپایی به تعهدات خود عمل کنند، ایران متقابلاً اقدامات معکوس به عمل خواهد آورد.
انتهای پیام
