اینستکس مقدمه اجرای تعهدات اروپایی‌ها است/ سطح غنی‌سازی را خودمان تعیین می‌کنیم
 وزیر امور خارجه با تاکید بر اینکه اینستکس اگر عملیاتی شود مقدمه‌ای است بر اجرای ۱۱ تعهد اروپا، گفت در گام بعدی کاهش تعهدات، ایران سطح غنی‌سازی را فراتر خواهد برد و میزان آن را نیز خود تعیین می‌کند.
به گزارش ایسنا، محمد جواد ظریف در حاشیه جلسه هیئت دولت در جمع خبرنگاران با بیان اینکه گام بعدی کاهش تعهدات برجامی جمهوری اسلامی ایران، عدم رعایت غنی سازی تا سقف ۳.۶۷ درصد است، خاطر نشان کرد: اینکه ما در گام بعدی در چه سطحی غنی‌سازی کنیم را خودمان و براساس نیازمان تعیین می‌کنیم.
ظریف در پاسخ به پرسشی درباره کاهش تعهدات برجامی ایران اظهار کرد: ما برنامه‌های جمهوری اسلامی ایران را اعلام کردیم و براساس آن هم عمل می‌کنیم و اروپایی‌ها هم باید بدانند تا زمانی که آنها به برجام متعهد باشند ما به برجام متعهد خواهیم بود.
وی افزود: همچنین به همان شکل که اروپایی‌ها تعهداتشان را عمل کنند ما نیز تعهداتمان را اجرا خواهیم کرد.
وزیر امور خارجه در ادامه در پاسخ به این پرسش که آیا نخستین تراکنش‌های اینستکس انجام شده است با تاکید بر اینکه این موضوع باید از بخش خصوصی پرسیده شود، اظهار کرد: اروپایی‌ها اعلام کرده‌اند که نخستین تراکنش در حال انجام است اما بخش خصوصی باید در این باره اظهار نظر کند.
ظریف در پاسخ به پرسش دیگری درباره انتشار برخی اطلاعات فروش نفت ایران در رسانه‌های عمومی از جمله صدا و سیما با بیان اینکه این کار حتماً در جهت منافع ملی نیست خاطرنشان کرد: این کار به منافع ملی ضربه خواهد زد و وزیر نفت نیز چنین کاری را برای منافع ملی نامناسب می‌داند.
وی در پاسخ به پرسشی درباره طرح ادعای نقش داشتن اسرائیلی‌ها در انفجار پایگاه موشکی در اطراف تهران و شهادت سردار تهرانی مقدم در یکی از مجموعه‌های نمایشی صدا و سیما و اینکه آیا جمهوری اسلامی ایران در این زمینه در مجامع بین‌المللی شکایتی علیه رژیم صهیونیستی طرح کرده است، گفت: من بر اساس یک سریال تلویزیونی نمی‌توانم اقدام انجام دهم؛ به حمدلله تلویزیون هم نگاه نمی‌کنم.
وزیر امور خارجه در بخش دیگری از صحبت‌های خود در پاسخ به پرسش خبرنگاری درباره ۱۱ تعهد اروپا در قبال ایران در برجام و اجرای ساز و کار اینستکس در این زمینه گفت: بعد از خروج ترامپ از برجام ما جلسه‌ای در سطح وزرای خارجه سه کشور اروپایی و همچنین دو جلسه با حضور وزرای خارجه اعضای باقیمانده در برجام برگزار کردیم که در این جلسات اروپایی‌ها ۱۱ تعهد اعلام کردند که فروش نفت ایران، بازگشت پول نفت ایران، سرمایه گذاری در ایران، حمل و نقل، هوانوردی و کشتیرانی از جمله این تعهدات بود.
وی ادامه داد: اروپایی‌ها به طور رسمی این ۱۱ تعهد را اعلام و به اجرای آنها متعهد شدند.
ظریف با تاکید بر اینکه در هیچ کدام از تعهدات اروپایی‌ها، اینستکس یا ساز و کار ویژه مالی وجود ندارد خاطرنشان کرد: آنچه وجود دارد ۱۱ تعهد از سوی اروپایی‌ها است؛ اگر اینستکس عملیاتی شود تازه مقدمه‌ای می‌شود برای اجرای آن ۱۱ تعهد؛ لذا اروپایی‌ها باید به ۱۱ تعهدی که اعلام کرده‌اند عمل کنند.
وزیر امور خارجه افزود: پیش از اجرای این ۱۱ تعهد، اروپایی‌ها در چهارچوب برجام باید به مواد ۱ تا ۳ ضمیمه ۲ برجام توجه کنند؛ در این مواد نوشته شده «اینکه اروپا یک اقدامی کرده و قانونی را لغو کرده است کافی نیست، بلکه آثار آن قانون را باید نشان دهد»؛ لذا به صراحت گفته‌ایم که تا زمانی که اروپا به برجام متعهد باشد ما نیز به برجام متعهد خواهیم بود اما همانطور که اروپا تعهداتش را انجام می‌دهد، ما نیز تعهدات‌مان را انجام می‌دهیم.
ظریف در ادامه در پاسخ به پرسشی درباره اظهارات اخیر دادستانی مبنی بر اینکه اینستکس فرزند معلول برجام است تاکید کرد: معلول یا غیر معلول؛ ما از اروپایی‌ها می‌خواهیم تعهداتشان را انجام دهند و تعهدات آنها نیز بسیار فراتر از اینستکس است.
وی در پایان در پاسخ به پرسشی درباره واکنش رئیس جمهوری ایالات متحده آمریکا نسبت به بر افزایش سطح غنی سازی اورانیوم اظهار کرد: ترامپ می‌تواند به همه چیز واکنش نشان دهد ولی اگر ایشان می‌خواهد به خود حق دهد که چنین واکنشی را انجام دهند، ابتدا باید نقض برجام و خروج از آن را متوقف کنند و تحریم‌های غیر قانونی‌شان را که به مثابه تروریسم اقتصادی علیه ۸۲ میلیون ایرانی است متوقف کنند بعد در این باره تصمیم بگیرند.
انتهای پیام
