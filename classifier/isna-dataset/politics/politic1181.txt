۱۰۰ هزار واحد مسکونی برای کارکنان و بازنشستگان نیروهای مسلح ساخته می‌شود 
تفاهم نامه همکاری بین وزارت دفاع و پشتیبانی نیروهای مسلح و وزارت راه و شهرسازی با موضوع ساخت و تامین یکصد هزار واحد مسکونی برای کارکنان و بازنشستگان نیروهای مسلح به امضا رسید.
به گزارش ایسنا، در این مراسم که صبح امروز (یکشنبه - ۲ تیرماه) در ساختمان شهید دادمان وزارت راه و شهرسازی برگزار شد، امیر سرتیپ امیر حاتمی وزیر دفاع و پشتیبانی نیروهای مسلح این تفاهم‌نامه را در راستای اجرای منویات فرماندهی معظم کل قوا و همچنین سیاست‌های حمایتی دولت و اهمیت موضوع مسکن در اقتصاد خانواده و رونق تولید و اشتغال برشمرد و گفت: تمامی کارکنان و بازنشستگان نیروهای مسلح و سازمان ها موسسات و شرکت‌های وابسته به نیروهای مسلح شامل این تفاهمنامه خواهند شد.
وی مدت زمان اجرای این پروژه از سوی وزارت راه را سه سال اعلام کرد و گفت: با توافق طرفین مدت قابل تمدید خواهد بود.
بر اساس این توافق، توافقنامه شناسایی و معرفی کارکنان و بازنشستگان فاقد مسکن واجد شرایط به وزارت راه به عهده وزارت خانه دفاع و همچنین از ظرفیت‌های قرارگاه‌های سازندگی و شرکت های نیروهای مسلح و پیمانکاران دارای صلاحیت جهت مشارکت و ساخت به کار گرفته خواهد شد.
در این تفاهم‌نامه مقرر شد تسهیلات بانکی ارزان‌قیمت استفاده از منابع مالی در اختیار نیروهای مسلح و سازندگان و سرمایه‌گذاران ایجاد خط اعتباری به منظور روش‌های تأمین منابع مالی این پروژه قرار گیرد.
انتهای پیام
