تسلیت رئیس مرکز پژوهش‌های مجلس برای درگذشت نماینده نطنز
رئیس مرکز پژوهش‌های مجلس شورای اسلامی طی پیامی درگذشت نماینده مردم شریف نطنز و قمصر در مجلس را تسلیت گفت.
به گزارش ایسنا، به نقل از روابط عمومی مرکز پژوهش‌های مجلس شورای اسلامی، کاظم جلالی رئیس مرکز پژوهش‌های مجلس شورای اسلامی طی پیامی درگذشت مرتضی صفاری نطنزی عضو کمیسیون امنیت ملی و سیاست خارجی و نماینده مردم شریف نطنز و قمصر در مجلس شورای اسلامی را تسلیت گفت.
متن پیام کاظم جلالی نماینده مردم تهران،‌ ری، شمیرانات، اسلامشهر و پردیس در مجلس به شرح زیر است؛  «انا لله و انا الیه راجعون
درگذشت همکار ارجمند، ساعی و متعهد، جناب آقای دکتر مرتضی صفاری نطنزی نماینده مردم شریف و ولایتمدار نطنز و قمصر در مجلس، موجب تالم و تاثر خاطر فراوان گردید.  ایشان که در راستای امر تقنین و نظارت حضوری فعالانه در جلسات، مباحث و نشست‌های مجلس، کمیسیون امنیت ملی و مرکز پژوهش‌های مجلس داشتند، ‌با اتکا به تجارب ارزنده به ویژه حضور به عنوان سفیر جمهوری اسلامی ایران در کشورهای مجارستان، ‌قزاقستان و اسپانیا، گام‌هایی مهم و ارزنده در توسعه دیپلماسی پارلمانی در دهمین دوره مجلس شورای اسلامی برداشتند و با پیگیری مشکلات و مسائل حوزه انتخابیه نطنز و قمصر و تلاش در جهت رفع آنها، اقداماتی را به انجام رساند که به یادگار ماندگار خواهد ماند.  اینجانب فقدان این همکار بزرگوار و متعهد را به ریاست و نمایندگان محترم مجلس شورای اسلامی، مردم فهیم و متدین استان اصفهان و شهرستان‌های نطنز و قمصر و خانواده محترم ایشان تسلیت عرض می‌نمایم و از درگاه ایزدمنان برای ایشان رحمت و غفران واسعه الهی و برای بازماندگان صبری عظیم و اجری جزیل،‌ خواستارم.»
انتهای پیام  
