آقاتهرانی: اعتقاد به اصل «ما می‌توانیم» سرنوشت کشور را عوض می‌کند
دبیرکل جبهه پایداری انقلاب اسلامی گفت: الهام گرفتن از ایمان اسلامی و اعتقاد به اصل «ما می‌توانیم» سرنوشت کشور را عوض می‌کند.
به گزارش ایسنا، حجت‌الاسلام والمسلمین مرتضی آقاتهرانی شب گذشته ۱۳ تیرماه در بیست و ششمین دوره تقویت مبانی دینی با موضوع «تبیین گام دوم انقلاب»، با اشاره به اینکه بیانیه گام دوم انقلاب سومین بیانیه‌ای است که خطاب به جوانان صادر شده است، بیان کرد: دو بیانیه قبل خطاب به جوانان اروپایی و آمریکایی بود و این بیانیه نخستین نامه خطاب به جوانان ایرانی است که در فصل چهلم انقلاب صادر شده است.
وی با بیان اینکه کلمه «جهاد» در این بیانیه ۲۰ بار تکرار شده است، ادامه داد: کار کردن با روحیه جهادی و انقلابی با کار کردن با روحیه اداری متفاوت است. لذا نخستین دستوری که در این نامه بیان شده است مدیریت جهادی است و برای اینکه کاری خوب پیش برود باید به صورت جهادی عمل کنیم.
آقاتهرانی با بیان اینکه جهاد واژه اسلامی است که خود دارای دو نکته است، اظهار کرد: کار جهادی به دلیل اینکه هم خودش مطلوب است و هم اینکه نیت خدایی دارد به پیروزی می‌رسد درواقع کار جهادی هم حسن فعلی و هم حسن فاعلی دارد.
دبیرکل جبهه پایداری انقلاب اسلامی، به تحقیق پژوهشگران اشاره و تصریح کرد: طی تحقیقات پژوهشگران مشاهده می‌شود که کارمندان آمریکایی و اروپایی از هشت ساعت کاری مدت هفت ساعت و ۱۰ دقیقه کار مفید و کارمندان ایرانی تنها ۲۰ دقیقه کار مفید انجام می‌دهند. در برخی ادارات صبحانه اداری، استخر، تفریح و ... مشاهده می‌شود که با کار جهادی و انقلابی شباهتی ندارد و این سبک مدیریت سبب تعطیلی و زمین زدن نظام می‌شود و حقوق و منصب این مدیران نیز حرام است.
آقاتهرانی با بیان اینکه مدیریت جهادی از عبارت «ما می‌توانیم» گرفته می‌شود، اظهار کرد: ضعف اراده، یکی از عواملی است که سبب می‌شود نتوانیم کاری را درست انجام دهیم که شکست‌های پی‌درپی سبب این ضعف اراده است و علت این شکست انتخاب کارهای بزرگی است که توان انجام آن‌ها را نداریم.
وی گفت: برای تقویت اراده باید کار را کوچک بگیریم و به توانایی‌های خود اعتماد داشته باشیم و هر کاری را خودمان انجام دهیم.
آقاتهرانی بیان کرد: همه ما ایرادی در رفتارمان داریم که همیشه دیگران را مسئول خرابکاری‌ها می‌دانیم و نقش خود را در این خرابکاری نمی‌بینیم. این رفتار در مسئولان نیز وجود دارد و همیشه خرابکاری‌ها را از چشم مسئول و یا دولت قبلی می‌بینند و درصدی خود را مقصر نمی‌دانند و همین عامل سبب می‌شود تا ایرادات اصلاح نشود.
وی افزود: همیشه در هر کاری مقداری از ایرادات از خود ما است این مقدار را قبول کنیم و دنبال اصلاح آن باشیم که اگر ایراد خود را بشناسیم و حذف کنیم می‌توانیم ادعا کنیم که «ما می توانیم». بسیاری از خرابکاری‌های مملکت تقصیر خودمان است پس نیمه شب مناجات کنیم و از خدا طلب بخشش کنیم زیرا که خودمان اشتباه انتخاب کرده‌ایم.
دبیرکل جبهه پایداری انقلاب اسلامی در پایان گفت: الهام گرفتن از ایمان اسلامی و اعتقاد به اصل ما می‌توانیم سرنوشت کشور را عوض می‌کند. لذا این رفتار را در خود تمرین کنیم و ابتدا ایراد خود را ببینیم که در این صورت جلوی بسیاری از گناهان از جمله غیبت، سوء‌ظن و ... نیز گرفته می‌شود.
انتهای پیام
