درخواست ذوالقدر از رییس جمهور برای رسیدگی به شرایط مردم سیریک 
نماینده مردم جاسک در مجلس شورای اسلامی با انتقاد از وضعیت مردم سیریک گفت: به وضعیت این مردم توجه کنید، بعد از گذشت ۴۰ سال از انقلاب هنوز صدای العطش مردم سیریک بلند است.
به گزارش ایسنا، سید مصطفی ذوالقدر نماینده مردم جاسک در مجلس شورای اسلامی در جلسه علنی امروز مجلس در تذکری به رئیس جمهور گفت: در سفری که مرحوم آقای هاشمی رفسنجانی به بشاگرد داشتند خود شما نیز در این سفر حضور داشتید ولی چند سال است که رئیس جمهور شده‌اید و دیگر توجهی به بشاگرد ندارید. دو روز پیش من در بشاگرد حضور داشتم و شاهد بودم که مردم منطقه به چه میزان محروم هستند.
وی افزود: مرحوم آقای هاشمی رفسنجانی به من گفت به آنجا برو و کاری کن که این زخم به بدن این مملکت نباشد. آقای رئیس جمهور خدا می‌داند که هنوز این زخم به بدن مملکت است.
نماینده مردم جاسک در مجلس شورای اسلامی خطاب به وزیر نیرو بیان کرد: به مردم سیریک توجه کنید و ببیند که بعد از ۴۰ سال است از پیروزی انقلاب هنوز صدای العطش العطش آنها بلند است. همچنین از وزیر راه می‌خواهم که به وضعیت جاده‌های حوزه انتخابیه توجه کند.
انتهای پیام
