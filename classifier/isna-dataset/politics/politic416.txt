دهقانی: اینستکس باید مبادلات مالی درباره فروش نفت ایران را تضمین کند
 یک عضو کمیسیون امنیت ملی و سیاست خارجی مجلس تأکید کرد که اینستکس باید کانال جامع و کاملی برای مبادلات مالی اروپا و فروش نفت ایران باشد.
کمال دهقانی در گفت‌وگو با ایسنا با اشاره به اقدامات اخیر اروپا درباره پردازش در کانال مالی اینستکس گفت: انجام تعهدات از سوی طرف مقابل موضوع مهمی برای جمهوری اسلامی ایران در برجام است. اینستکس ابتکاری برای اروپایی‌ها برای مقابله با تحریم‌های آمریکا بود که باید به صورت کامل اجرا شود. اگر کشورهای اروپایی بر انجام تعهداتش در برجام مصمم هستند باید به بهترین شکل راهکارهای مد نظرشان را اجرایی کنند.
وی توضیح داد: اینستکس باید کانال جامع و کاملی برای انجام تعهدات اروپایی‌ها باشد تا مبادلات مالی بدون مشکل انجام شود و ما بتوانیم به راحتی نفت را فروخته و بدون مشکل مبادلات بازرگانی را انجام دهیم. اگر قرار بر اعمال محدودیت در قالب اینستکس باشد و نفت را نخرند دیگر اینستکس برای ما فایده‌ای ندارد. باید تمام این سازوکارهای مالی تمام و کمال و جامع انجام شود و مبادلات تجاری و بازرگانی به صورت مستقیم صورت گیرد.
دهقانی تأکید کرد: باید اروپایی‌ها به صورت کامل به تعهدات برجامی‌شان بدون تسلیم به خواسته‌های آمریکا پایبند باشند و منافع دو طرف را در موضوعات مالی تأمین کنند. اولویت ما فروش نفت و انجام مبادلات مالی بدون محدودیت است.
این عضو کمیسیون امنیت ملی و سیاست خارجی مجلس با اشاره به قطعنامه شورای امنیت درباره برجام گفت: کشورهای امضا کننده برجام باید به تعهدات خود پایبند باشند، البته که آمریکا از برجام خارج شد، اکنون هم اروپایی‌ها اگر پایبند به برجام هستند باید تعهدات خود را اجرایی کنند، این همان کاری است که ایران انجام داده است.
انتهای پیام
