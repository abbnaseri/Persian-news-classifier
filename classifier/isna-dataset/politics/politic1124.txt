سرنگونی پهپاد آمریکایی نشانه قدرت جمهوری اسلامی ایران است
رییس سازمان بسیج مستضعفین اعلام کرد: اینکه رئیس جمهور رژیم آمریکا می گوید ما به سه نقطه می خواستیم حمله کنیم حرفی دروغ است و حتما از ترس جرأت چنین کاری را نداشتند.
به گزارش ایسنا، سردار غیب پرور در جلسه راهیان نور غرب کشور با اشاره به رفتار عزت مندانه رهبر انقلاب در قبال نامه ترامپ گفت: اینکه کشور مهمی مثل ژاپن پیامی از غرب می‌آورد و رهبر ما با اقتدار پیام را دریافت نمی‌کند، نشان از عزت است این در حالی است که پادشاه ذلیل عربستان که خود را خادم حرمین می‌داند دستان همسر رئیس‌جمهور آمریکا را می‌بوسند.
وی با اشاره به حادثه سرنگونی پهپاد آمریکایی بر فرار آسمان ایران تصریح کرد: همانطور که می‌دانید بزرگترین و پیشرفته‌ترین پهپاد جهان وقتی توسط مجاهدان سبزپوش منهدم می‌شود شبیه یک معجزه است و با این کار تمام ساختار اردوگاه دشمن به هم می‌ریزد و این نشانه قدرت جمهوری اسلامی ایران است.
رئیس سازمان بسیج مستضعفین عنوان کرد: بزرگترین قدرت نظام اسلامی "مردم" هستند و اقتدار این نظام مدیون حمایت مردم است و به همین خاطر ما در بسیج اولویت اصلی مان خدمت‌رسانی به مردم و محرومان است.
وی در ادامه افزود: کسانی که در دنیا اهل علوم نظامی هستند؛ می‌دانند که انهدام پهپاد در ارتفاع ۷۰ هزار پایی کاری بی نظیر است و اینکه رئیس جمهور رژیم آمریکا می‌گوید ما به سه نقطه می‌خواستیم حمله کنیم حرفی دروغ است و حتماً از ترس جرأت چنین کاری را نداشتند.
سردار غیب پرور ادامه داد: دفاع نیازمند قدرت است این درحالی است که برخی‌ها در انقلاب اسلامی اعتقاد داشتند که مانیازی به موشک نداریم اما اکنون همین موشک‌ها باعث قدرت و اقتدار ما شده است و ای کاش برخی از خودفروختگان داخلی با سرنگونی پهپاد به خود بیایند که البته بعید می دانم.
وی با اشاره به لزوم بهره مندی از بیانیه ی گام دوم انقلاب برای نقشه راه راهیان نور خاطرنشان کرد: ما در راهیان نور نقشه‌ی راه می‌خواهیم و با توجه به بیانیه گام دوم و کلام حضرت آقا باید نقشه‌ی راهی نوشته شود و خود من در همین راستا ۵۷ مورد را آماده کرده‌ام. لذا راهیان نور باید نیروهایی را تربیت کند که بتواند در جامعه نقش آفرین باشد و در نهایت بتواند کادر طراز انقلاب اسلامی را تربیت کند و باید بیانیه گام دوم انقلاب به تشکیل حکومت حضرت مهدی (عج) منجر شود.
سردار غیبب پرور در پایان ضمن بررسی مشکلات راهیان نور و شنیدن نظرات و پیشنهادات حاضرین در جلسه افزود: مشکلات و بازسازی یادمان‌ها و زیارتگاه‌ها امری مهم است که باید بدان توجه شود و امیدوارم هر چه بیشتر به سمت راهیان نور مردمی پیش برویم.
انتهای پیام
