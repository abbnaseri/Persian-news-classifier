استفاده از پابندهای الکترونیکی برای مجرمان
رئیس کل دادگستری گلستان به استفاده از پابندهای الکترونیکی برای مجرمان اشاره کرد و گفت: استفاده از پابندهای الکترونیکی برای مجرمان آغاز شده است و امیدواریم شرایط به گونه‌ای رقم بخورد که تعداد زندانیان در استان کاهش یابد.
به گزارش ایسنا، هادی هاشمیان با اشاره به ارسال ۲۱۲ درخواست به کمیسیون عفو استان از ابتدای امسال تاکنون گفت: از این تعداد، پرونده ۱۳۵ نفر تکمیل و در کمیسیون عفو استان مطرح شد که ۶۲ نفر مشمول عفو قرار گرفتند.
وی با بیان اینکه گلستان از استان‌های پیش‌رو در کاهش جمعیت کیفری است، گفت: تلاش‌های زیادی انجام شد تا به جای مجازات زندان، از راه‌ها و روش‌های دیگری برای مجازات مجرمان استفاده کنیم.
هاشمیان افزود: گلستان یکی از استان‌های برتر در زمینه صدور آرای جایگزین حبس است که در زمینه منابع طبیعی و محیط زیست، خدمات عمومی، خدمات درمانی و پزشکی و غیره آرای خوبی صادر کرده که بارها مورد تقدیر ریاست قوه قرار گرفته است.
وی درباره یکی از آرای جایگزین حبس که به تازگی در استان صادر و اجرا شده است، گفت:  یکی از پزشکان متخصص که به علت قصور پزشکی محکوم شده بود، به جای تحمل حبس موظف به ارائه خدمات درمانی به مددجویان کمیته امداد امام خمینی (ره) و بهزیستی شد.
انتهای پیام
