میرزایی: ایران برای حفظ برجام و عملی شدن وعده‌های اروپاییان گام دوم را برداشته است
رئیس کمیته سیاسی فراکسیون امید مجلس شورای اسلامی با تاکید بر اینکه ایران مایل نیست تا وضعیت به سمت شکست دیپلماسی پیش برود گفت: اگر اوپاییان باز هم در عمل به وعده‌هایشان تعلل کنند در مسیر غیر قابل بازگشتی قرار خواهیم گرفت که تکیه بر دیپلماسی برای دولت دشوار خواهد بود.
جلال میرزایی در گفت و گو با ایسنا با اشاره به تصمیم برجامی ایران و برداشتن گام دوم در راستای کاهش تعهدات برجامی گفت: بر خلاف دولت گذشته، دولت آقای روحانی به دنبال برهم زدن روابط بین المللی و ایجاد تنش نیست بلکه دولت ایران امروز به منظور حفظ برجام و جلوگیری از تنش گام دوم خود را در کاهش تعهدات برجامی برداشته است.
وی در ادامه اظهار کرد: ایران کشوری است که علی رغم مخالفت‌های جدی که با برجام در داخل وجود داشت برای اعتمادسازی و نشان دادن عملی اینکه فتوای مقام معظم رهبری در راستا ممنوعیت ساخت سلاح هسته‌ای جدی است و ایران به دنبال سلاح هسته‌ای نیست از حق و حقوق خود در غنی سازی و توسعه برنامه هسته‌ای کوتاه آمد.
نماینده مردم ایلام در مجلس تصریح کرد: حداقل انتظار ایران این بود که کشورهایی که پای میز مذاکره با ایران نشستند به تعهدات خود در برجام عمل کنند، اما متاسفانه آنها مسیر دیگری را انتخاب کردند. ایران بعد از خروج آمریکا از برجام مجدداً برای اینکه به دیپلماسی فرصت دهد و تنشی ایجاد نشود در برجام باقی ماند و به اروپاییان فرصت داد در راستای حفظ این معاهده مهم گام بردارند.
وی در ادامه تاکید کرد: ایران مایل نبود تا وضعیت به سمت شکست دیپلماسی پیش برود. اروپاییان متاسفانه علی رغم وعده‌هایی که دادند و اعلام کردند که اراده سیاسی را برای حفظ برجام دارند عملاً شرکت‌هایشان با آمریکایی‌ها همراهی کردند و از بازار ایران خارج شدند.
میرزایی افزود: مقام معظم رهبری علی رغم اینکه بارها اعلام کردند که به اروپاییان اعتمادی نیست اما به دولت این فرصت را دادند تا با اروپاییان کار کند اما متاسفانه این فرصت به جایی نرسید و ایران ناچار شده برخی از فعالیت‌های هسته‌ای خود را از سر بگیرد.
میرزایی در ادامه با اشاره به اینکه رویکرد نظام حفظ برجام است گفت: ایران برای حفظ برجام و عمل کردن اروپاییان به تعهداتشان این گام را برداشته است. اما اگر اروپاییان باز هم تعلل کنند در مسیر غیر قابل بازگشتی قرار خواهیم گرفت که تکیه بر دیپلماسی برای دولت غیرممکن خواهد بود. اگر ایران از طریق اینستکس نتواند نفت خود را بفروشد و به درآمد حاصل از آن دسترسی داشته باشد، اینستکس راه به جایی نخواهد برد. راه اندازی عملی اینستکس و دستیابی ایران به پول نفت راهی است که می‌تواند برجام را نجات دهد.
انتهای پیام
