آئین‌نامه اعطای مجوز اقامت پنج‌ساله به اتباع خارجی سرمایه‌گذار در ایران تصویب شد
هیأت وزیران در جلسه عصر یکشنبه به ریاست حجت‌الاسلام والمسلمین دکتر حسن روحانی رئیس جمهوری، از بازیکنان، مربی و کادر فنی تیم ملی کشورمان به‌دلیل کسب موفقیت‌های پی در پی و صعود به مرحله نهایی لیگ والیبال ملت‌ها ۲۰۱۹ تقدیر و تشکر کرد.
به گزارش ایسنا، هیأت وزیران همچنین به پیشنهاد وزارت امور اقتصادی و دارایی و به منظور تشویق سرمایه‌گذاری و جذب منابع مالی (ارزی) خارجی، آئین‌نامه اعطای مجوز اقامت پنج‌ساله به اتباع خارجی را به تصویب رساند.
مطابق این آئین‌نامه، حداقل مبلغ موردنیاز برای اعطای مجوز اقامت سرمایه‌گذاری برای اتباع دولت‌های خارجی که از سوی جمهوری اسلامی ایران به رسمیت شناخته شده‌اند، معادل ۲۵۰ هزار یورو است.
گفتنی است، سرمایه‌گذاری علاوه بر دلار شامل معادل ارزی سایر ارزهای مورد قبول بانک مرکزی نیز می‌شود.
سپرده‌گذاری در بانک، سرمایه‌گذاری در اوراق مشارکت و سرمایه‌گذاری در حوزه مسکن، مطابق ضوابط این آئین‌نامه و با رعایت قوانین و مقررات کشور، از جمله انواع سپرده‌گذاری موضوع این آئین‌نامه است.
هیأت وزیران به پیشنهاد وزارت دادگستری، آئین‌نامه اجرایی قانون برنامه ششم توسعه در خصوص «بهبود وضعیت زندان‌ها و بازداشتگاه‌ها و تسریع در انتقال زندان‌ها به خارج محدوده شهرها» را تصویب کرد.
بهبود وضعیت زندان‌ها و بازداشتگاه‌ها، تسریع در انتقال زندان‌های واقع در محدوده شهرها با اولویت کلان‌شهرها به خارج از شهرها، مشارکت و سرمایه‌گذاری بخش غیردولتی و عمومی در بهره‌برداری و یا توسعه زیرساخت‌های سلامت و درمان، آموزش، حرفه‌آموزی و اشتغال حین حبس و پس از آن، طرح‌های حمایتی از خانواده زندانیان و کمک به افزایش سهم خودگردانی زندان‌ها، از مهم‌ترین اهداف تصویب این آئین‌نامه به شمار می‌رود.
گفتنی است، مطابق قانون برنامه ششم توسعه، سازمان زندان‌ها و اقدامات تأمینی و تربیتی کشور با همکاری وزارت دادگستری، مکلف به بهبود وضعیت زندان‌ها و بازداشتگاه‌ها و تسریع در انتقال ۲۰ زندان داخل محدوده شهرها با اولویت کلان‌شهرها به خارج از شهرها است.
هیأت وزیران در ادامه جلسه، به بررسی و تصویب تعدادی از آئین‌نامه‌های اجرایی قانون بودجه سال ۱۳۹۸ کل کشور پرداخت.
بر اساس یکی از آئین‌نامه‌های مورد بررسی، دستگاه‌های اجرایی مکلفند از محل منابع بودجه کل کشور و دارایی‌های خود، تمهیدات لازم را برای اجرای طرح جدید، نیمه‌تمام و آماده بهره‌برداری و در حال بهره‌برداری از طریق انعقاد قرارداد واگذاری و یا مشارکت با بخش‌های خصوصی، تعاونی و شهرداری‌ها و دهیاری‌ها با اولویت بخش‌های خصوصی و تعاونی فراهم کنند.
هم‌چنین، به موجب آئین‌نامه دیگری از قانون بودجه سال ۱۳۹۸، دولت می‌تواند بدهی‌های قطعی خود به اشخاص حقیقی و حقوقی (تعاونی، خصوصی و مؤسسات عمومی غیردولتی (شهرداری‌ها) را که در چهارچوب قوانین و مقررات مربوط تا پایان سال ۱۳۹۷ ایجاد شده، با مطالبات قطعی معوق دولت از اشخاص مزبور، مشروط به پرداخت ۲۵ درصد بدهی‌ها به صورت نقدی تا مبلغ ۵۰ هزار میلیارد ریال از طریق اسناد خزانه به صورت جمعی - خرجی تسویه کند.
هیأت وزیران به‌منظور ارتقای ایمنی و کیفیت خدمات حمل‌ونقل هوایی، ناوبری هوایی و فرودگاهی «اساسنامه شرکت فرودگاه‌ها و ناوبری هوایی ایران» را اصلاح کرد.
گفتنی است، مطابق قانون احکام دائمی برنامه‌های توسعه کشور، شرکت فرودگاه‌ها و ناوبری هوایی ایران از نظر اداری، استخدامی، مالی و معاملاتی در چهارچوب اساسنامه‌ای که به تصویب هیأت وزیران می‌رسد، اداره می‌شوند.
هیأت وزیران در ادامه، به بررسی وضعیت شرکت‌های دولتی زیان‌ده در سال مالی ۱۳۹۶ پرداخت و در مورد ادامه فعالیت آن‌ها در بخش دولتی یا واگذاری و یا انحلال آن‌ها تصمیم‌گیری کرد.
انتهای پیام
