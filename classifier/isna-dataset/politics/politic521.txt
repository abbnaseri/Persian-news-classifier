افتتاح کلینیک مرکزی حقوق کودک و ۴۷ میز حمایت از حقوق کودک در تبریز
کلینیک مرکزی حقوق کودک و ۴۷ میز حمایت از حقوق کودک در تبریز با حضور دبیر مرجع ملی کنوانسیون حقوق کودک افتتاح شد.
به گزارش ایسنا به نقل از وزارت دادگستری، با حضور محمود عباسی دبیر مرجع ملی کنوانسیون حقوق کودک و معاون حقوق بشر و امور بین الملل وزیر دادگستری و هیئت همراه، کلینیک مرکزی حقوق کودک و ۴۷ میز حمایت از حقوق کودک در فرهنگسراها، مراکز فرهنگی و خانه‌های سلامت شهرداری تبریز به صورت تله کنفرانس افتتاح شد.
 دبیر مرجع ملی کنوانسیون حقوق کودک هنگام افتتاح این کلینیک که در مجتمع فرهنگی الغدیر شهرداری تبریز صورت گرفت در گفت‌وگو با صدا و سیمای مرکز استان آذربایجان‌شرقی گفت: ما با احصای چالش‌های حوزه حقوق کودک در استان آذربایجان شرقی به این نتیجه رسیدیم که بهترین راهکار برای مدیریت آسیب‌هایی که کودکان را تهدید می‌کند ایجاد کلینیک‌های حقوق کودک در سرای محلات می‌باشد. این کلینیک‌ها با رویکردی علمی و با نگاهی دقیق و عمیق به چالش‌ها و مخاطراتی که کودکان را تهدید می‌کند وظیفه دارند مدیریت آموزش و فرهنگ‌سازی و مشاوره و معاضدت حقوقی کودکان و خانواده‌ها را بر عهده گیرند.
 وی تأکید کرد: معاونت فرهنگی شهرداری تبریز برنامه‌ها و اقدامات ارزشمندی در حمایت از کودکان انجام داده‌اند لیکن از آن جهت که استان آذربایجان شرقی در برخی شاخص‌های حوزه آسیب‌ها مانند اعتیاد و کودکان خیابان دارای جایگاه مطلوبی است لیکن در برخی حوزه‌ها نظیر انسداد تحصیلی، کار اجباری کودکان و ازدواج‌های زودهنگام با چالش‌های جدی مواجه است که باید برای مدیریت آن فکری کرد و چاره‌ای اندیشید. این کلینیک‌ها می‌تواند نقش اساسی در فائق آمدن بر مشکلات ایفا کند.
 معاون حقوق بشر و امور بین الملل وزیر دادگستری افزود: به همین دلیل ما روز گذشته سومین کنفرانس تخصصی حقوق کودک را با حضور استاندار محترم، مقامات قضائی نماینده امام جمعه محترم، مدیران اجرایی، فرمانداران، شهرداران استان، تشکل‌های مردم نهاد و فعالان عرصه کودک در تالار همایش‌های استانداری برگزار کردیم و مهمترین چالش‌های حوزه کودک را به بحث گذاشتیم. همچنین در جلسه‌ای که امروز با شهردار محترم و رئیس محترم شورای شهر و برخی مسئولان شهرداری داشتیم موضوع حمایت از حقوق کودکان در دستور کار بود و مقرر گردید که از همه ظرفیت‌ها برای ارتقای حقوق کودک بهره گیریم و در سال جاری که بنا بر مصوبه شورای هماهنگی مرجع ملی کنوانسیون حقوق کودک سال تحول در حوزه حقوق کودک می‌باشد باید گام‌های بلندی در جهت حمایت و ارتقای حقوق کودک برداشته شود. البته انتظار ما از استان‌های برخوردار بیش از اینهاست. بدون تردید باید گام‌های بلندی در مدیریت آسیب‌های حوزه کودکان و حمایت از آنان برداشته شود.
 در این مراسم که حجت الاسلام و المسلمین سعید رهایی، استاد حوزه و دانشگاه و نماینده حوزه علمیه قم در شورای هماهنگی مرجع ملی کنوانسیون حقوق کودک، مقدادی، استاد دانشگاه مفید، عرفانی مقدم، مدیرکل دبیرخانه مرجع ملی کنوانسیون حقوق کودک، صفری، معاون مدیرکل دبیرخانه مرجع، قاسمی، مشاور معاونت حقوق بشر، حجت الاسلام و المسلمین حمیدی، معاون فرهنگی شهرداری تبریز و جمعی از مقامات استان حضور داشتند کلینیک مرکزی حقوق کودک و ۴۷ میز حمایت از حقوق کودک افتتاح و مورد بهره‌برداری قرار گرفت.

انتهای پیام
