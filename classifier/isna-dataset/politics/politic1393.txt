عقب‌نشینی ترامپ از لفاظی علیه ایران
یک پایگاه خبری آمریکایی گزارش داد، دونالد ترامپ پس از ماه‌ها لفاظی علیه ایران اکنون از افراد خود خواسته است تا لحن خود را تعدیل کنند و همچنین بگویند واشنگتن به دنبال جنگ نیست.
به گزارش ایسنا به نقل از پایگاه خبری دیلی بیست، دولت دونالد ترامپ، رئیس جمهور آمریکا ماه‌ها است که لفاظی‌های تند و رو به افزایشی علیه ایران دارد اما اکنون در جلسات خصوصی از افراد و مشاوران خود خواسته است تا از این لفاظی‌ها عقب‌نشینی و به‌ علاوه تاکید کنند که دولت ترامپ به دنبال جنگ با تهران نیست.
دو مقام ارشد آمریکایی و سه فرد دیگر که ارتباط مستقیم با استراتژی آمریکا در منطقه دارند به دیلی بیست گفته‌اند که رئیس جمهور ترامپ از مقامات خود خواسته است دست از لفاظی‌های تند علیه ایران بردارند. وی پیش از این نیز گفته بود که کمتر از مشاورانش خواهان جنگ با ایران است و هفته جاری در مصاحبه با نشریه تایم هم گفت کا حمله به نفت‌کش‌ها در دریای عمان اتفاق ناچیزی بوده است. حادثه‌ای که آمریکا ادعا می‌کند ایران مسئول آن است.
مقامات دولت ترامپ در طول روزهای گذشته طی نشست‌های علنی و غیر علنی خود با قانونگذاران آمریکایی تلاش کرده‌اند آنها را که نگران اقدام نظامی ترامپ علیه تهران بدون تائید کنگره هستند، آرام کنند.
به گزارش دیلی بیست، مقایسه اظهارات مقام‌های آمریکایی در روزهای اخیر نیز نشان دهنده یک تغییر لحن اساسی در دولت ترامپ است. مایک پمپئو وزیر امورخارجه آمریکا هفته گذشته در گفت‌وگو با شبکه سی‌بی‌اس تاکید کرد که وقتی پای ایران به میان می‌آید، تمام گزینه‌ها ازجمله اقدام نظامی روی میز است. اما برایان هوک نمایند ویژه دولت آمریکا در امور ایران روز چهارشنبه در یک جلسه استماع با مجلس نمایندگان اظهار داشت: وقتی در دولت، صحبت از ایران مطرح می‌شود حرفی از اقدام تهاجمی (علیه ایران) نیست.
وی همچنین گفت: هیچ‌کس نباید درباره تمایل ما برای آشتی و آمادگی‌مان برای عادی سازی روابط در صورت حصول یک توافق جامع تردید داشته باشد. ما احتمال یک آینده به مراتب روشن‌تر برای مردم ایران را در نظر داریم و واقعاً خواهان آن هستیم.
هوک همچنین خاطر نشان کرد که دولت خواهان مذاکره با ایران است اما وقتی که زمان آن فرا برسد.
این اظهارات جدید در هفته‌های اخیر قانونگذاران کنگره را سردرگم کرده است و آنها نگرانند که این وضعیت آمریکا را به سمت درگیری نظامی با تهران سوق دهد. اکنون با عقب نشینی مقامات دولت از لفاظی‌هایشان علیه ایران قانونگذاران بار دیگر این سوال را مطرح می‌کنند که برنامه دولت در این زمینه چیست.
برایان هوک پس از این جلسه قرار است به خاورمیانه سفر تا با سران متحدان آمریکا در منطقه ازجمله عربستان سعودی در آستانه برگزاری کنفرانس بحرین دیدار کند.
انتهای پیام
