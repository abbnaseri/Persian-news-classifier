خجسته: انتقال حجاج همدانی از فرودگاه همدان انجام شود نه سایر استان‌ها
نماینده مردم همدان در مجلس شورای اسلامی گفت: فرودگاه همدان تجهیزات لازم را دارد و پرواز حجاج باید از خود همدان انجام شود نه سایر استانها.
به گزارش ایسنا، امیر خجسته نماینده مردم همدان در مجلس شورای اسلامی در تذکری به وزیر راه با اشاره به انتقال پرواز حجاج همدانی به سایر استان‌ها گفت: با توجه به اینکه ما ۳۴ پرواز حجاج از همدان داریم که طبق سنوات سالهای گذشته هم باید انجام شود اخیراً اعلام شده که این پروازها از فرودگاه تهران و یا جای دیگر عملی شود در حالی که برج مراقبت فرودگاه همدان یکی از بزرگترین برج‌ها است و این فرودگاه یک فرودگاه بین المللی است.
وی افزود: از وزیر می‌خواهم اجازه ندهد این گونه درباره همدان قضاوت شود. مردم همدان می‌خواهند بعد از چند سال از امکانات همدان استفاده کنند. لذا این پروازها حتماً از همدان انجام شود و استفاده از دیگر استان‌ها لازم نیست چرا که فرودگاه همدان تجهیزات لازم را دارد.
انتهای پیام
