معاون سیاسی وزیرکشور: احزاب سیاسی با آرامش وارد انتخابات شوند
معاون سیاسی وزیرکشور گفت: ما برای اینکه انتخابات بزرگی را در دنیا انجام دهیم باید احزاب سیاسی و سایر تشکل‌ها با آرامش وارد انتخابات شوند چرا که با گفت‌وگو بسیاری از مشکلات حل خواهد شد.
به گزارش ایسنا،جمال عرف در نشست هم اندیشی روحانیون و فعالان سیاسی فرهنگ و اجتماعی استان کردستان اظهار کرد:  مخاطب اصلی  معاونت سیاسی در وزارت کشور، بخش عمده جامعه است در واقع ما متولی اعمال سیاست داخلی دولت هستیم و تقویت احزاب و جریانات سیاسی وظیفه ما است.
وی تصریح کرد: دولت دوازدهم در شهریور سال 96 شروع به کار کرده و در شرایط حساسی و دشواری از جمله اعتراضات دی ماه 96 و تحریم‌های آمریکا، تاکنون به سختی کشور را اداره کرده است.
معاون سیاسی وزیرکشور، بیان کرد: متاسفانه در اردیبهشت 97 دولت آمریکا از تفاهم نامه برجام خارج شد و با سیاست‌های اعمال شده سایر کشورها را نیز مجبور به تصمصم برای ترک از این تفاهم نامه کرد.
عرف عنوان کرد: در این راستا جمهوری اسلامی ایران تصمیم گرفت در برابر این ظلم و اقدام غیر قانونی ایستادگی کند و فرصت‌هایی نیز در اختیار افرادی بگذارد که ادعا داشتند که ما می‌توانیم، در واقع در کشور بعضی از سیاست‌های کلان و کلی تصمیمات در مراکز فرا قوه‌ای گرفته می‌شود.
وی ادامه داد: دولت دوازدهم در شرایط بسیار سخت کارش را ادامه می‌دهد که در این شرایط باید خود را متناسب با آن تنظیم کنیم، در این شرایط طرف مقابل ما را در دو راهی قرار داده و گفته تسلیم شوید و یا مقابله کنید و همه عقلای کشور تصمیم گرفته‌اند که در برابر دشمنان مقاومت کنیم.
معاون سیاسی وزیرکشور، توجه دولت تدبیر و امید به مناطق حاشیه ای و قومیتی را از سیاست های دولت ذکر کرد و گفت: در این دولت شخصیت‌های بسیاری در سطوح ملی و استانی به کار گرفته شده‌اند و اکنون از ۱۰ فرماندار استان، شش فرماندار کرد و اهل سنت و همچنین بخشدار، رئیسان سازمان‌ها و فرمانداران و استاندار از اقوام کرد زبان هستند.
عرف بیان کرد: وزیر کشور به همه استاندارها اجازه داده که معاونت توسعه مدیریت و منابع را از بانوان انتخاب کنند.
وی گفت: در حوزه فعالیت های اجتماعی قبل از دولت تدبیر و امید 94 تشکل وجود داشته که این تعداد به 576 تشکل افزایش پیدا کرده است.
معاون سیاسی وزیرکشور، عنوان کرد: دولت دوازدهم تصمیم گرفته در مسیر رفع تبعیض از مناطق پیرامونی حرکت کند که باید به روش منطقی آن را دنبال کرد.
عرف خاطرنشان کرد: ما باید یاد بگیریم که با هم گفت‌وگو کنیم درواقع هیج جریان، گروه و سلیقه  سیاسی را نمی‌شود حذف کرد.
وی یادآور شد: ما برای اینکه انتخابات بزرگی را در دنیا انجام دهیم باید احزاب سیاسی و سایر تشکل ها با آرامش وارد انتخابات شوند چرا که با گفت و گو بسیاری از مشکلات حل خواهد شد.
 انتهای پیام
