ابوترابی: فضای حاکم بر قوه قضائیه امیدوار کننده است
یک عضو کمیسیون امور داخلی کشور و شوراها با تاکید بر این‌که «باید حجم پرونده‌های ورودی به دادگاه‌ها کاهش یابد» گفت: ایران دومین کشور دنیا از لحاظ بالا بودن تعداد پرونده‌های قضائی است که بر روی سرعت و دقت در رسیدگی به پرونده‌ها تأثیرگذار بوده و باید این موضوع مدیریت شود.
ابوالفضل ابوترابی در گفت‌وگو با ایسنا، با اشاره به انتظارات مردم از دستگاه قضائی بیان کرد: انتظار اصلی مردم از دستگاه قضائی سرعت همراه با دقت و اجرای عدالت در رسیدگی به پرونده‌های قضائی است که یکی از مطالبات اصلی و به حق مردم محسوب می‌شود. از سوی دیگر مردم انتظار برخورد مناسب دارند.
وی در ادامه اظهار کرد: زمانی که ما چهار برابر استاندارد جهانی پرونده قضائی در دادگاه‌ها داریم و دومین کشور دنیا در تعدد پرونده‌های قضائی هستیم نمی‌توان انتظار سرعت و دقت کافی را داشته باشیم.
نماینده مردم نجف آباد در مجلس تصریح کرد: ما باید دستگاه قضائی را به سمتی ببریم که ورود پرونده‌ها و تعداد آنها کاهش یابد و به دنبال آن در اطاله دادرسی مشکلات و بی دقتی‌ها و برخوردهای ناصواب کاهش خواهد یافت.
وی در ادامه تاکید کرد: اکنون فضای حاکم بر قوه قضائیه امیدوار کننده است اقدامات آقای رئیسی تأثیرات مثبتی را بر جای گذاشته و بارقه امید را در دل مردم ایجاد کرده است در این مدت کوتاه، اقدامات و تغییرات اساسی در دستگاه قضائی کشور را شاهد بوده‌ایم.
ابوترابی در ادامه با اشاره به ضرورت نظارت بر عملکرد زندان‌ها بیان کرد: نظارت بر بخش زندان‌ها باید با دقت بیشتری صورت بگیرد مشکل اصلی ما امروز در زندان‌ها پایین بودن تعداد زندان‌ها و بالا بودن تعداد زندانیان است. شلوغ بودن زندان‌ها یک معضل است که باید به این موضوع رسیدگی شود.
انتهای پیام
