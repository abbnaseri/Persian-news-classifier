آخرین وضعیت شهرستان سیل‌زده پلدختر از زبان نماینده منطقه
نماینده مردم پلدختر در مجلس با اشاره به اقدامات انجام شده در منطقه سیل زده پلدختر گفت: امروز مهم‌ترین مطالبه مردم برقراری راه پلدختر - اندیمشک - خرم آباد است. اکنون این راه آسفالت ندارد و تردد در آن به سختی انجام می‌شود.
سید حمیدرضا کاظمی در گفت‌وگو با ایسنا با اشاره به آخرین وضعیت شهرستان سیل زده پلدختر بیان کرد: خسارات وارده به منازل مردم ارزیابی و پرداخت شده است و منازل تعمیری نیز در حال انجام تعمیر شدن هستند. پک های لوازم خانگی که از سوی ستاد اجرایی فرمان حضرت امام آماده شده است در بین مردم پخش شده است.
وی در ادامه اظهار کرد: در زمینه راه‌ها نیز دو پل ارتباطی که راه ارتباطی غرب به جنوب کشور بود برقرار شده است. اما هنوز در برخی از بخش‌ها پل‌های ارتباطی برقرار نشده است که پیگیر این موضوع هستیم.
نماینده مردم پلدختر در مجلس تصریح کرد: در بخش کشاورزی نیز خسارات اولیه بررسی و ارزیابی شده است ولی تا الان خسارتی به کشاورزان پرداخت نشده است. اما وزارت کشاورزی با دادن بیل مکانیکی و برخی از تجهیزات برای لایروبی باغات اقداماتی انجام داده است.
کاظمی در ادامه تاکید کرد: امروز مهم‌ترین مطالبه مردم برقراری راه پلدختر - اندیمشک - خرم آباد که یک راه بین المللی می‌باشد، است. این راه آسفالت ندارد و تردد در آن به سختی انجام می‌شود. تسریع در روکش آسفالت این راه و برقراری تردد در این جاده بین المللی از مطالبات مردم است.
انتهای پیام
