فلاحت‌ پیشه: ایران به دلیل تجاوز پهپاد آمریکایی به سازمان ملل شکایت کند
 رئیس کمیسیون امنیت ملی و سیاست خارجی مجلس تاکید کرد: دولت باید با قید فوریت از آمریکا در سازمان ملل به صورت رسمی شکایت کند.
حشمت‌الله فلاحت پیشه در گفت‌وگو با ایسنا در واکنش به سرنگونی یک فروند پهپاد جاسوسی آمریکا در خاک جمهوری اسلامی ایران گفت: دولت باید به فوریت از آمریکا در سازمان ملل به صورت رسمی شکایت کند. تجاوز پهپاد امریکایی به خاک ایران نقض منشور ملل متحد و حاکمیت ملی کشورمان است. این اقدام خصمانه به حساب می‌آید که در قالب مقررات فصل ۷ منشور ملل مبنی بر پایبندی به امنیت ملی کشورها محکوم است.
فلاحت پیشه تاکید کرد: با توجه به حساسیت منطقه خلیج فارس باید از آمریکا شکایت رسمی شود تا در قالب فصل ۷ منشور سازمان ملل ثبت گردد. این اقدام مکمل اقدامات قبلی آمریکا در اعزام ناو به منطقه و تحرکات جنگی در منطقه خلیج فارس و دریای عمان است.
رئیس کمیسیون امنیت ملی و سیاست خارجی مجلس در پایان تاکید کرد: این اقدام جمهوری اسلامی ایران نشان داد که ایران در دفاع از خاک کشورش با هیچ کشوری تعارف ندارد و از نظر فنی و تجهیزاتی آمادگی لازم را دارد.
انتهای پیام
