برای توسعه همکاری‌های علمی و پژوهشی بین ایران و ترکیه تلاش می‌کنیم
سرکنسول ترکیه در تبریز گفت: از هیچ کوششی در جهت توسعه همکاری‌های علمی و پژوهشی بین دو کشور ایران و ترکیه دریغ نمی‌کنیم.    
‌به گزارش ایسنا، حسین گون گور در بازدید از دانشگاه شهید مدنی آذربایجان و دیدار با هیأت رئیسه این دانشگاه، با اشاره به لزوم تلاش در جهت ایجاد و تقویت ارتباطات مختلف فرهنگی و اقتصادی و توسعه ارتباطات و همکاری‌های بین المللی بین دو کشور، اظهار کرد: تبریز برای من همچون مرکز دنیا بوده و باید در جهت توسعه همکاری‌های علمی دوجانبه به خصوص دانشگاه‌های این استان با دانشگاه‌های ترکیه همت کنیم.  رئیس دانشگاه شهید مدنی آذربایجان نیز ضمن معرفی توانمندی‌ها و ظرفیت‌های علمی و پژوهشی دانشگاه، بر لزوم بهره مندی از نزدیکی فرهنگی ایران و ترکیه برای توسعه ارتباطات علمی و تحقیقاتی دانشگاه‌های دو کشور اشاره کرد و گفت: در حال حاضر با ۱۰ دانشگاه ترکیه تفاهم نامه همکاری برقرار کرده ایم.  حسن ولی زاده افزود: با توجه به وضعیت و شرایط کنونی، استفاده از نقاط قوت دانشگاه‌های دو کشور برای گسترش ارتباطات عملی پژوهشی و اجرای طرح‌های مشترک برای حل مسائل مشترک به ویژه مشکلات زیست محیطی و صنعتی امری بسیار ضروری می‌باشد.  سرکنسول ترکیه در پایان این بازدید یک نهال درخت در دانشگاه شهید مدنی آذربایجان کاشت.
 انتهای پیام


