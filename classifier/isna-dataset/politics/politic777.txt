پیشنهاد مذاکره فریب آمریکا برای خلع سلاح  است
رهبر معظم انقلاب اسلامی در دیدار رئیس، مسئولان و جمعی از قضات و کارکنان قوه قضاییه اعلام کردند:پیشنهاد مذاکره فریب آمریکا برای خلع سلاح و عوامل اقتدار ملت است.
به گزارش ایسنا، حضرت آیت الله خامنه ای رهبر معظم انقلاب اسلامی صبح امروز (چهارشنبه) در دیدار رئیس، مسئولان و جمعی از قضات و کارکنان قوه قضاییه، «عدالت» را محور اساسی دستگاه قضا خواندند و با ابراز خرسندی از اقدام رئیس قوه در تهیه برنامه ای خوب برای ایجاد تحول در این دستگاه، «اجرای زمان‌بندی‌شده، شجاعانه و متکی بر روشهای مبتکرانه این برنامه» را کاملاً ضروری برشمردند و با تجلیل از ایستادگی تحسین برانگیز چهل ساله مردم در مقابل زورگویان جهانی افزودند: ملت مظلوم و مقتدر ایران، در مقابل فشارها، تهمت ها و اهانت های شریرترین حکومت جهان یعنی امریکا از اهداف خود کوتاه نمی آید و مسیر انقلاب و امام را برای دستیابی به عزت، رفاه و پیشرفت و سرافرازی ادامه خواهد داد.
رهبر انقلاب اسلامی با تبریک هفته قوه قضاییه و تجلیل از شخصیت شهید مظلوم آیت الله بهشتی به عنوان بنیانگذار دستگاه قضایی در نظام اسلامی گفتند: شهید بهشتی، انسانی صاحب فکر و اراده، قوی، منضبط، اهل کار، با نشاط و به معنی واقعی یک نعمت بزرگ بود.
حضرت آیت الله خامنه ای اهمیت قوه قضاییه را مبتنی بر وظیفه اصلی آن یعنی «اقامه عدل» دانستند و افزودند: قوه قضاییه در نظام جمهوری اسلامی همچون نهالی جدید روز به روز رشد کرده و در دوره های مختلف پیشرفتهایی داشته است که در دوره جدید نیز باید نسبت به دوره‌های قبل، پیشرفت و آورده جدیدی داشته باشد.
ایشان با تأکید بر اینکه مهمترین مأموریت قوه قضاییه در دوره جدید، «ایجاد تحول در چارچوب اصول اسلام و قرآن و قانون اساسی» است، خاطرنشان کردند: تحول به معنای استفاده از شیوه‌های کارآمدتر و مؤثرتر و بهینه شدن شیوه های قبلی و همچنین رفع نقص‌ها، خلأها و اشکالات گذشته است.
رهبر انقلاب اسلامی ایجاد تحول در قوه قضاییه را نیازمند «طراحی کلان» و «برنامه مدون و  زمان‌بندی‌شده» دانستند و گفتند: برای ایجاد تحول، برنامه ریزی و زمان‌بندی، پنجاه درصدِ کار است و پنجاه درصدِ بقیه مربوط به تحرک و اقدام و عمل است.
حضرت آیت الله خامنه ای با ابراز امیدواری به تحقق تحول در قوه قضاییه در دوره جدید، تأکید کردند: باید اجرای سند آماده شده‌ی تحول، بدون تأخیر شروع شود.
ایشان در ادامه با اشاره به وظایف گسترده قوه قضاییه در قانون اساسی و جایگاه بسیار مهم این قوه افزودند: «احیای حقوق عامه که گستره وسیعی از اقتصاد و امنیت تا عرصه بین المللی را در بر می گیرد»، «گسترش عدل و آزادیهای مشروع»، «پیشگیری از وقوع جرم» و «نظارت بر حُسن اجرای قانون» از جمله این وظایف مهم است که اجرای آنها نیازمند شیوه های نو و ابتکاری و انسانهای توانا است.
رهبر انقلاب اسلامی یکی دیگر از وظایف مهم قوه قضاییه را «مبارزه سختگیرانه با فساد» در درون قوه و در خارج از قوه برشمردند و تأکید کردند: مبارزه با فساد در دورن قوه قضاییه در اولویت است زیرا حتی یک عنصر ناباب در دستگاه قضایی می تواند زحمات قضات شریف و پاکدامن و کارکنان امین این قوه در سراسر کشور را مخدوش کند و تأثیرات مخربی بر جای بگذارد.
حضرت آیت الله خامنه ای گفتند: گناه فردی که مسئول مبارزه با فساد است و دچار فساد می‌شود، چند برابر و نابخشودنی است، بنابراین در این موضوع سخت گیری شود.
ایشان با اشاره به تهمت و بدگویی و تعرض به قوه قضاییه به‌ویژه در فضای بی در و دروازه مجازی خاطرنشان کردند: در طول تاریخ، امیرمؤمنان یعنی مظهر کامل عدالت را هم به بی عدالتی متهم می کردند، بنابراین فضاسازی و تهمت نباید در عزم و اراده و فعالیتها تأثیر منفی بگذارد.
رهبر انقلاب «تصویرسازی از قوه قضاییه در افکار عمومی» را بسیار مهم خواندند و افزودند: باید در این زمینه کاملاً مراقب و هوشیار بود چرا که برخی حوادث ممکن است خصوصیات یک قوه قضاییه خوب یعنی شرافت، صداقت و عدالت را در چشم مردم، بر عکس جلوه دهد.
ایشان در تبیین خصوصیات ضروری دستگاه قضا در افکار عمومی تأکید کردند: دستگاه قضا در چشم مردم باید در «انتصابات، احکام، گفتار و رفتار» دارای «حکمت» باشد و مردم کارهای این قوه را متکی بر کار «علمی و کارشناسی» ببینند.
«برخورداری از گوش شنوا در همه مراحل قضایی و صبر و حوصله شنیدن از همه شاکیان و متهمان» و نیز «برخورداری از قاطعیت و اقتدار» دو خصوصیت دیگری بود که رهبر انقلاب آنها را برای تصویر دستگاه قضا در افکار عمومی، کاملاً ضروری خواندند.
حضرت آیت الله خامنه ای «طولانی شدن رسیدگی به پرونده‌ها» را ضربه به اقتدار قوه قضاییه دانستند و خاطرنشان کردند: وقتی پرونده ای ده سال در محاکم به نتیجه نمی رسد، از نظر مردم نشان‌دهنده ناتوانی و سردرگمی دستگاه قضایی در این پرونده است، بنابراین باید پرونده ها با سرعت لازم به نتیجه برسند و احکام صادر شده اجرا شوند.
رهبر انقلاب «رفتار، گفتار، عملکرد و تبلیغات صحیح» را زمینه‌ساز ترسیم تصویر مناسب از قوه قضاییه در اذهان عمومی خواندند و افزودند: همه دستگاهها از جمله صداوسیما باید به دستگاه قضا کمک کنند.
رهبر انقلاب دقت در انتصابات قضایی را مهم برشمردند و با استناد به فرمان امیرمؤمنان به مالک اشتر درباره انتخاب برترین مردم برای قضاوت افزودند: مسئولان و مدیران قضایی این فرمان تاریخی را حتماً مطالعه کنند و در انتصابات و گزینشها خصوصیاتی را که امیرمؤمنان مورد تأکید قرار داده، ملاک عمل قرار دهند.
«توجه به اخلاق و روشهایی که در روندِ ظاهراً خشک کارهای دستگاه قضا باعث تلطیف می‌شود»، توصیه دیگر رهبری به مسئولان قضا بود.
ایشان افزودند: با همه مراجعان و در همه مراحل قضایی خوش رفتار، با حوصله و صبور رفتار کنید و با توصیه به عفو و گذشت، به روشهایی نظیر احیای حکمیت و استفاده صحیح از شوراهای حل اختلاف اهمیت دهید.
حضرت آیت الله خامنه ای همچنین با اشاره به مسائل روز، افزودند: این روزها خبرگزاریهای خارجی به نقل از کارشناسان، مکرر اذعان می کنند که ملت ایران را نمی توان با فشار و تهدید و تحریم به زانو درآورد. البته این واقعیت ناشی از حوادث ماههای اخیر نیست، بلکه نتیجه چهل سال ایستادگی، عزت، عظمت و اقتداری است که ملت ایران از خود نشان داده است.
ایشان، پیروزی انقلاب را نقطه بیرون آمدن ملت از «لاک ذلت و توسری خوری» برشمردند و خاطرنشان کردند: در چهار دهه اخیر، تلفیق هویت ایرانی با خصوصیات اسلامی، موجب شده فشارهای زورگویان جهانی، تأثیری در روند حرکت ملت نداشته باشد.
رهبر انقلاب حضور همیشگی در راهپیمایی های ۲۲ بهمن و روز جهانی قدس و همچنین شرکت در انتخابات متعدد را نشانه عزم و اراده تحسین برانگیز ملت دانستند و افزودند: در اواخر امسال نیز انتخابات داریم که معتقدم با وجود تردید افکنی برخی‌ها، مردم در آن انتخابات نیز با شور و شوق شرکت می کنند و عظمت خود را نشان می دهند.
حضرت آیت الله خامنه ای اتهامات، اهانت ها و دشنام های شریرترین حکومت جهان یعنی امریکا به ملت ایران را یادآور شدند و افزودند: منفورترین و خبیث ترین دولت جهان که عامل جنگ، تفرقه، چپاول و غارت کشورها و ملتها است، ملت شریف ایران را هر روز مورد ناسزا و اتهام قرار می دهد اما مردم ایران از این اعمال زشت امریکا جا نمی خورند و عقب نمی‌نشینند.
ایشان تحریم های امریکا را ظلمی بارز به ملت ایران خواندند و تأکید کردند: ملت مظلوم اما در عین حال مقتدر ایران، به فضل الهی، همچنان مثل کوه می ایستد و با قوت به حرکت خود ادامه می دهد و به همه مقاصد مورد نظرش دست می یابد.
رهبر انقلاب، پیروزی نظام اسلامی بر همه توطئه ها از جمله جنگ، فتنه، نفوذ، تحریکات تروریستی و دیگر اقدامات خباثت آمیز امریکا را نشانه آشکار حمایت پروردگار از این ملت خواندند و افزودند: بخش اصلی اقتدار ملت مرهون اعتقاد عمیق به حمایت های الهی است.
حضرت آیت الله خامنه ای پیشنهاد مذاکره امریکا را یک «فریب» خواندند و خاطرنشان کردند: دشمن وقتی نتوانسته با فشار به هدفش برسد، با تصور سادگیِ ملت ایران، پیشنهاد مذاکره می‌دهد و می گوید ملت ایران باید پیشرفت کند، البته این ملت حتماً پیشرفت خواهد کرد اما بدون شما و به شرطی که شما نزدیک نشوید.
ایشان با یادآوری همه کاره بودن امریکا و انگلیس در دوران رژیم پهلوی گفتند: شما عامل عقب‌ماندگی ملت ایران در آن دوره منحوس هستید و الان هم حضور شما جز عقب ماندگی و توقف پیشرفت ایران هیچ نتیجه ای نخواهد داشت.
رهبر انقلاب هدف اصلی پیشنهاد امریکا برای مذاکره را «خلع سلاح ملت و حذف عوامل اقتدار ایران» خواندند و خاطرنشان کردند: امریکایی‌ها اکنون با وحشت از عوامل اقتدار ملت ایران، می‌ترسند جلو بیایند بنابراین می خواهند با مذاکره، این اسلحه و عامل اقتدار را از دست ایران بگیرند تا هر بلایی می خواهند سر ملت بیاورند.
ایشان افزودند: اگر در مذاکرات حرف او را قبول کردی پدر ملت در می آید و اگر قبول نکردی همین فضاسازی های سیاسی، تبلیغات و فشارها ادامه خواهد یافت.
حضرت آیت الله خامنه ای با اشاره به سوءاستفاده امریکایی ها از ابزار حقوق بشر گفتند: شما حدود ۳۰۰ مسافر بی‌گناه را در آسمان می کشید، با کمک به سعودی ها در یمن جنایات مکرر می کنید، آن وقت از حقوق بشر دم می زنید.
رهبر انقلاب در پایان سخنانشان تأکید کردند: ملت ایران با ادامه راهی که اسلام، انقلاب و امام ترسیم کرده اند، اهداف با ارزش و جذاب خود یعنی دستیابی به عزت، رفاه مادی، پیشتازی در علم و آرامش و امنیت اجتماعی را محقق خواهد کرد.
پیش از سخنان رهبر انقلاب اسلامی، حجت‌الاسلام والمسلمین رئیسی در گزارشی با گرامیداشت یاد و خاطره شهید آیت الله بهشتی، ضمن ارج نهادن به تلاش‌های صورت گرفته در قوه قضائیه در ادوار گذشته، خاطرنشان کرد: تحول در دستگاه قضایی که خواست رهبری، همه مردم و کارکنان دستگاه قضایی است، ضرورت دارد.
رئیس دستگاه قضایی با اشاره به آمادگی قضات و کارکنان قوه قضائیه برای تحول زمان‌بندی شده در این دستگاه، افزود: ما در دستگاه قضایی به دنبال کاهش جمعیت کیفری، کاهش ورودی پرونده، اصلاح نظام دادرسی و برطرف شدن موانع فرایند دادرسی هستیم.
رئیس قوه قضائیه «امیدآفرینی در همه لایه های اجتماعی» را لازمه تحول دانست و افزود: تلاش می کنیم دستگاه قضایی ملجأ و پناهگاه مردم شود.
حجت‌الاسلام والمسلمین رئیسی گفت: قوه قضائیه وظیفه نظارت بر اجرای صحیح قانون و نظارت بر حُسن اجرای امور را بر عهده دارد و این قوه در موضوع حقوق عامه به عنوان مطالبه‌گری جدی اقدام خواهد کرد.
رئیس قوه قضائیه از فعال شدن بخشهای مبارزه با فساد به ویژه فساد اقتصادی در چارچوب بیانیه گام دوم خبر داد و خاطرنشان کرد: خود را موظف می دانیم که با همه قوا و بخشهای حاکمیتی همکاری و همیاری کنیم و با صدور حکم عادلانه، متجاوزان به قانون و حقوق مردم و بیت المال را سر جای خود بنشانیم.
انتهای پیام
