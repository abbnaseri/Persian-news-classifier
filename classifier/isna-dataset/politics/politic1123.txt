پژمان‌فر: به عزیزانی که پهپاد آمریکایی را ساقط کردند مدال شجاعت داده شود
نماینده مردم مشهد در مجلس شورای اسلامی با تقدیر از نیروهای نظامی در سرنگونی پهپاد آمریکایی گفت: لازم است که رئیس جمهور مدال شجاعت به این عزیزان بدهد.
به گزارش ایسنا، نصرالله پژمان‌فر نماینده مردم مشهد در مجلس شورای اسلامی در تذکر شفاهی جلسه علنی امروز مجلس گفت: از تلاش نیروهای نظامی در سرنگونی پهپاد فوق پیشرفته آمریکایی تشکر می‌کنم. این کار با سامانه موشکی سوم خرداد انجام شد در حالی که ما توانمندی موشکی پانزدهم خرداد و بالاتر از آن را هم داریم.
وی افزود: آقای رئیس جمهور لازم است در خصوص دفاع جانانه این عزیزان مدال شجاعت در گرماگرم این موضوع به آنها اعطا کنید؛ چرا که این نشان دهنده عزت کشور اسلامی است.
نماینده مردم مشهد در مجلس شورای اسلامی اضافه کرد: مدتها است که شورای عالی اداری در کشور تشکیل نمی‌شود اختیاری که دولت باید به استان‌ها تخصیص کند انجام نمی‌شود همچنین این تنفیذ اختیار که باید از سوی شورای اداری تخصیص شود انجام نمی‌شود مانند واگذاری خدمات تلفن ثابت و سیار. لازم است که این کار انجام شود و وظایفی که مربوط به استان است واگذار شود.
انتهای پیام
