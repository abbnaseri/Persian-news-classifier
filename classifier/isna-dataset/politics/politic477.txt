منابع بانکی باید به پروژه‌های اشتغال‌زا اختصاص یابد
جلسه سرمایه گذاری و توسعه استان خراسان شمالی روز دوشنبه به ریاست رئیس دفتر رئیس جمهور و به منظور بررسی طرحها، برنامه ها و راهکارهای دولت تدبیر و امید برای پیشرفت و توسعه بیش از پیش این استان برگزار و بر ضروت بهره گیری از ظرفیت های بخش عمومی، دولتی و بخش خصوصی در جهت رشد و پیشرفت اقتصادی استان خراسان شمالی تاکید شد.
به گزارش ایسنا،  محمود واعظی در این جلسه با اشاره به ظرفیت های فراوان استان خراسان شمالی، تاکید کرد: ظرفیت های استان در حوزه های کشاورزی، گردشگری، صنعت و معدن بسیار عظیم است که از این ظرفیت ها می توان در راستای اجرای طرحهای توسعه ای در حوزه های مختلف بهره گرفت.
رئیس دفتر رئیس جمهور با بیان اینکه طرح های توسعه ای استان باید به سرعت عملیاتی و اجرایی شود، اظهار داشت:  اطمینان دارم با تلاش ها و زحماتی که مدیران استان انجام داده اند و با فراهم شدن مقدمات کار در استان مستعدی همچون خراسان شمالی ، طرح ها و پروژه های خوبی در این استان قابلیت اجرا دارد که با مشارکت سرمایه گذاران و همکاری بانک های دولتی و خصوصی، محقق خواهد شد.
واعظی با اشاره به تحریم های ناعادلانه و فشارهای اقتصادی، تصریح کرد: باوجود همه مشکلات، مصمم هستیم با عبور از مشکلات ، طرحهای توسعه ای کشور را در همه استان ها به پیش ببریم و در راستای این راهبرد، بهار امسال 27 هزار میلیارد تومان بودجه برای ادامه روند طرح های توسعه ای استانها اختصاص یافته است.
وی گفت: بی تردید با وحدت و انسجام داخلی و امید به آینده روشن از شرایط سخت عبور خواهیم کرد و می توانیم باوجود فشارهای سیاسی ، تبلیغاتی و روانی دشمنان، دست به دست هم داده و به مسیر توسعه و پیشرفت کشور ادامه دهیم.
رئیس دفتر رئیس جمهور موضوع اشتغال و رفع بیکاری را از مسائل مهم مورد توجه دولت عنوان کرد و افزود: منابع بانکی باید به پروژه های واقعی اشتغال زا در استان اختصاص یابد.
واعظی همچنین با تاکید بر ضرورت توجه به بخش گردشگری استان افزود: با توجه به ویژگی های استان خراسان شمالی از جمله تنوع آب و هوایی ، میراث طبیعی و فرهنگی استان و قرار گرفتن در مسیر تردد زائرین بارگاه مطهر هشتمین اختر تابناک آسمان امامت و ولایت، برنامه ریزی دقیق مدیران استان برای توسعه گردشگری خراسان شمالی ضروری است.
رئیس دفتر رئیس جمهور با قدردانی از سرمایه گذاران برای مشارکت در توسعه استان و همچنین بانک ها اعم از دولتی و خصوصی برای تامین اعتبارات و ارائه تسهیلات به طرح ها و پروژه های توسعه ای استان، بر ضرورت ایجاد فضای امن در کل کشور برای سرمایه گذاری تاکید کرد و گفت: سرمایه گذار باید برای همکاری و سرمایه گذاری خود احساس امنیت و آرامش داشته باشد.
واعظی تاکید کرد: همه ما باید دست به دست هم دهیم و با اتحاد و انسجام کمک کنیم که تولید در کشور افزایش یافته و روند توسعه و پیشرفت ادامه داشته باشد.
 در این جلسه که مدیران عامل بانکها ، کارآفرینان و سرمایه گذاران بخش های خصوصی و دولتی و جمعی از مسوولان ارشد استان خراسان شمالی حضور داشتند، استاندار این استان گزارشی از روند توسعه استان و ظرفیت های گسترده بخش های مختلف اعم از کشاورزی، گردشگری، عمران شهری و خدمات، صنعت و معدن، انرژی های تجدید پذیر و بخش های زیربنایی برای سرمایه گذاری ارائه داد.
انتهای پیام
