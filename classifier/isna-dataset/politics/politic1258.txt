هر کسی نمی‌تواند بگوید هر جور دلم می‌خواهد می‌پوشم
دادستان کل کشور گفت: اینجا یک جامعه اسلامی است و هزاران شهید داده شده است تا این نظام برپا و باقی بماند پس هر کسی نمی‌تواند بگوید که من هر جور دلم می‌خواهد می‌پوشم بلکه باید در جامعه ضوابط آن رعایت شود.
به گزارش ایسنا، حجت‌الاسلام والمسلمین محمدجعفر منتظری در آئین تودیع و معارفه دادستان مرکز استان همدان، اظهار کرد: جلسه امروز برای قدردانی از یک مدیر خدمتگزار که در سنگر دادستانی به مدت هشت سال ادای وظیفه کرده و معرفی خدمتگزاری دیگری در این سنگر است. از باب جایگاه‌ها باید دانست که این سنگرها دست به دست می‌شود و خوشا به حال آن مدیری که مدتی در یک سنگر مدیریت می‌کند و وقتی از آن سمت می‌رود با خوش نامی از او یاد شود و آقای حمزه از دادستان‌های خوب ما بوده است.
وی با گرامیداشت یاد و خاطره شهدای هفتم تیر و شهید چمران گفت: حادثه هفتم تیر یک حادثه فراموش نشدنی برای ملت ایران است، همانطور که حادثه عاشورا برای اسلام بسیار هزینه بود. شخصیتی همچون امام حسین (ع) با آن همه جایگاه و کرامت به شهادت رسید تا اسلام باقی بماند. شهادت شهید بهشتی هزینه‌ای بود که برای بقای انقلاب صورت گرفت و باید پاسدار خون این شهدا باشیم. ما به انقلاب اسلامی بسیار بدهکار هستیم و هر چه تلاش و خدمت به مردم کنیم نمی‌توانیم دین خود را به اسلام و انقلاب ادا کنیم.
منتظری بیان کرد: ما در دستگاه قضائی وظیفه داریم به اجرای عدالت بپردازیم و عدالت را در جامعه پیاده کنیم بنابراین امر قضا از لحاظ اهمیت به گونه‌ای است که خداوند متعال این جایگاه را برای انبیا قرار داده است البته همه مدیران در نظام ما مسئولیت مهم دارند اما مسئولان قضائی مسئولیت‌شان مضاعف است چرا که باید مجری عدالت باشند.
دادستان کل کشور با تأکید بر مبارزه با فساد در دستگاه قضائی گفت: قوه قضائیه در دوره جدید مصمم است که نسبت به مبارزه با فسادهای اندکی که در قوه قضائیه متصور است، برخورد قاطع داشته باشد و در این راستا با هیچ کسی تعارف نخواهد داشت.
وی ادامه داد: همچنین دستگاه قضائی مصمم است که مقتدرانه با فساد و مفسد بیرون از قوه قضائیه هم برخورد کند. بنابراین چند روز گذشته، یک مدیر وزارت نفت که در یک حرکت خائنانه مقدار زیادی ارز را با تبانی یک صراف قصد داشت به خارج منتقل کند، شناسایی و با همکاری دستگاه اطلاعاتی در هنگام خروج بازداشت کرد.
منتظری با تأکید بر اینکه باید جلوی این فسادها در خود دستگاه‌های اجرایی گرفته شود، اظهار کرد: بنابراین انتظار ما از دستگاه‌های اجرایی این است که خودشان رصد کنند و جلوی بروز فساد را در ابتدا در زیرمجموعه‌های خود بگیرند و در این زمینه حراست‌های هر دستگاهی باید مراقبت بیشتری نسبت به کارکنان مجموعه خود داشته باشند.
وی افزود: در دولت و دستگاه‌های اجرایی واقعاً مدیران زحمت‌کش و صدیقی هستند که شبانه روز در حال خدمت به مردم هستند اما در بین آن‌ها کسانی هم هستند که با تبانی قصد دارند فضا و نظام را آلوده جلوه دهند که طبیعتاً قوه قضائیه با آن‌ها برخورد قاطعانه خواهد داشت.
دادستان کل کشور به منشأ برخی از این فسادها اشاره کرد و گفت: منشأ برخی از این فسادها نفسیات است و کسانی که ایمان ضعیف دارند ممکن است با پول و یا امکانات مادی متزلزل و دچار سستی شوند و باید مراقبت کرد که دچار وسوسه شیطانی نشویم اما منشأ دیگری از بروز این فسادها در بحث نفوذ است.
وی اضافه کرد: البته اخیراً خبر سربسته‌ای درباره شناسایی و متلاشی کردن یک شبکه جاسوسی سی‌آی‌ای منتشر شد که جزئیات آن بعداً منتشر می‌شود و نمی‌دانید که با این اقدام سربازان گمنام چه ولوله‌ای به سازمان سی‌آی‌ای افتاده و آن‌ها را به وحشت انداخته است، در این حرکت اطلاعاتی بسیاری از جاسوسان دشمن شناسایی شدند و اطلاعات بسیار خوبی از آن‌ها به دست آمد که یک ضربه بسیار سنگین به بدنه اطلاعاتی دشمن پرمدعی بود بنابراین باید از برادران عزیز اطلاعاتی تشکر و قدردانی ویژه داشت.
منتظری عنوان کرد: همه مردم باید بدانند امروز بحث بی‌حجابی که کشف حجاب رخ می‌دهد که یک مسأله عادی نیست که مثلاً یک خانم بگوید نمی‌خواهم حجاب داشته باشم چرا وقتی چنین اتفاقی رخ می‌دهد ما به آن‌ها می‌گوئیم که هر انسانی دو نوع زندگی دارد، یکی زندگی شخصی و دیگری زندگی اجتماعی است. طبیعتاً در زندگی شخصی افراد، هیچ کسی حق ورود به حریم اشخاص را ندارد اما زندگی اجتماعی فرق دارد و افراد نمی‌توانند در رابطه با زندگی اجتماعی خود بگویند هر چه دلم بخواهد می‌پوشم، می‌گویم و می‌نوشم.
هر کسی نمی‌تواند بگوید هر جور دلم می‌خواهد می‌پوشم
وی ادامه داد: اینجا یک جامعه اسلامی است و هزاران شهید داده شده است تا این نظام برپا و باقی بماند پس هر کسی نمی‌تواند بگوید که من هر جور دلم می‌خواهد می‌پوشم بلکه باید در جامعه ضوابط آن رعایت شود. بله هر کسی در زندگی شخصی آزاد است اما در زندگی اجتماعی باید به قوانین و مقررات پایبند بماند. این گونه نیست که پشت فرمان ماشین است که بگوید که حریم خصوصی خودم است، خیر پشت فرمان حریم خصوصی نیست. ما پشت فرمان و داخل اتومبیل را حریم خصوصی نمی‌دانیم و نیروی انتظامی هم موظف است در برخورد با جرم در فضای عمومی برخورد کند بنابراین رعایت ضوابط اجتماعی برای همه حتی در ماشین هم لازم است.
دادستان کل کشور خاطرنشان کرد: توصیه ما به افراد این است که آن‌هایی که به مبانی دینی اعتقادی ندارند اگرچه در زندگی شخصی‌شان مجاز به هر کاری هستند اما در زندگی اجتماعی باید قوانین را رعایت کنند و اگر رعایت نکنند مرتکب جرم شده‌اند.
وی افزود: در عین حال ما تأکید کرده‌ایم که نمی‌خواهیم با این افراد برخورد خشن شود و گفته‌ایم که با ارشاد و تذکر و پیامک با آن‌ها مدارا شود اما اگر کسی جسارت را به بیش از حد رساند باید با آن برخورد کرد. مثلاً خانمی که با آن وضعیت نامناسب در خیابان‌های یکی از شهرهای یکی از استان‌ها شروع به ناهنجاری و رقص کرده و بعداً می‌آید و می‌گوید که مشروب خورده بودم. بنابراین اگر قرار باشد هر کس از این فسادها انجام دهد، جامعه اداره نمی‌شود.
منتظری بیان کرد: در این زمینه دستگاه قضائی با همکاری نیروی انتظامی و ضابطان تصمیم دارد با این گونه فسادها چه در خیابان و چه در سواحل دریا و چه در مجامع عمومی برخورد قاطع کند و باید تأکید مجدد کنم که قوه قضائیه و نیروی انتظامی در برخورد با بی‌حجابی و کشف حجاب کوتاه نخواهد آمد.
دادستان کل کشور در بخش دیگری از سخنانش به موضوع وظایف اساسی دادستان‌ها اشاره کرد و گفت: دادستان‌ها سه وظیفه اساسی دارند که باید به آن‌ها رسیدگی کنند؛ یکی رسیدگی به تظلم‌خواهی و مراجعات شهروندان است که باید ضمن رسیدگی به تظلم وارده با ارباب رجوع‌ها هم برخورد مناسب صورت گیرد و با حوصله و صبر به آن‌ها پاسخ دهند.
وی ادامه داد: وظیفه دیگر دادستان درباره حقوق مردم است، یعنی مواردی است که در آن شاکی خصوصی وجود ندارد و حقوق عموم مردم مطرح است. خوشبختانه دو سال است که این موضوع جدی گرفته شده و اقدامات خوبی انجام شده است و در همین جا از دادستان جدید همدان می‌خواهم که بحث حقوق عامه به صورت جدی دنبال کنند. یعنی با دستگاه‌های ذیربط جلسه گذاشته شود و بر رعایت حقوق عامه تأکید شود تا خدای ناکرده حقی از حقوق عامه ضایع نشود. معتقدیم که نباید در برخورد با تضییع حقوق عامه کوتاهی کرد.
منتظری تصریح کرد: نظارت بر دادسراها وظیفه دیگر دادستان‌ها هست که باید نسبت به آن وظیفه‌مند باشند؛ یعنی دادستان‌ها باید دائماً به دادسراها سرکشی کنند و شرایط را رصد کنند تا اقدامات دادسراها به نحو مناسبی انجام شود.
در پایان این مراسم از «کامران حمزه» دادستان سابق مرکز استان همدان تقدیر به عمل آمد و «حسن خانجانی» به عنوان دادستان جدید این استان معرفی شد.

انتهای پیام
