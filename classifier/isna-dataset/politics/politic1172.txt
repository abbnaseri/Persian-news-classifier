برایان هوک: تا رسیدن به توافق مدنظر خود با ایران به فشارها ادامه می‌دهیم
نماینده ویژه آمریکا در امور ایران در اظهاراتی خصمانه گفت که واشنگتن تا رسیدن به توافق مدنظر خود با ایران به فشارهای اقتصادی ادامه می‌دهد.
به گزارش ایسنا، برایان هوک، نماینده ویژه آمریکا در امور ایران در گفت‌وگویی با شبکه سی‌ان‌بی‌سی مدعی شد: زمانی که رئیس‌جمهور ترامپ از توافق هسته‌ای خارج شد، ما سیاست خارجه‌ای را در پیش گرفتیم که چندین هدف داشت. این مسئله باعث می‌شد که نظام ایران از درآمدی که برای در پیش گرفتن یک سیاست خارجی خشونت‌آمیز و توسعه‌طلبانه نیاز داشت، محروم بماند. سیاست خارجه ما همچنین باعث می‌شود که آن‌ها به پای میز مذاکره بازگردند.
او ادامه داد: ما در نهایت می‌خواهیم به توافقی برسیم که مناسب مقابله با تمایلات ایران در منطقه و برنامه موشکی و هسته‌ای این کشور باشد. برای اینکه به چنین نتیجه‌ای دست یابیم، نیاز به اعمال فشار داریم. برای اینکه ایران را وادار به تغییر رفتار کنیم، به فشار بسیار زیادی نیاز داریم. پس ما تحریم‌های خود علیه ایران را افزایش خواهیم داد و این سیاست خارجه را در پیش خواهیم گرفت.
این سخنان هوک درباره تحریم و اعمال فشار بر ایران درحالی مطرح می‌شود که حتی بنا بر اعلام نهادهای مستقل آمریکایی نیز تحریم‌ها تنها به مردم و شهروندان عادی فشار می‌آورد و نمی‌تواند بر اراده ملت و مسئولان ایران برای مذاکره با آمریکا تأثیر بگذارد.
انتهای پیام
