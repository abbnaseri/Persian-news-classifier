واکنش نمایندگان مجلس به آخرین تحریم مقامات ایرانی از سوی آمریکا
تعدادی از نمایندگان مجلس در پی تحریم مقام معظم رهبری و محمد جواد ظریف، وزیر امور خارجه کشورمان و برخی فرماندهان سپاه از سوی آمریکا واکنش‎هایی داشتند که میتوانید مشروح آنها را در لینک های زیر بخوانید.
به گزارش ایسنا، حشمت‌الله فلاحت پیشه یک عضو کمیسیون امنیت ملی و سیاست خارجی مجلس با تاکید بر این که «باید جمهوری اسلامی ایران نقش و جایگاه بیشتری برای ظریف و وزارت خارجه قائل شود» گفت: آمریکا با افزایش فشار به دنبال تسلیم ایران است که نه تنها این اتفاق رخ نمی‌دهد که ایران با استفاده از ابزارهایش می‌تواند کاری کند که تنش بین ایران و آمریکا به ضرر کشورمان فرسایشی نشود.
وی افزود: آقای ترامپ بداند تا زمانی که تحریم‌ها به حالت تعلیق بر نگردد مجبور است در تهران با نظامی‌ها صحبت کند. البته هدف آنها تسلیم ایران است که قطعاً این اتفاق رخ نخواهد داد. ایران هم از ابزارهای زیادی برخوردار است که می‌تواند اجازه ندهد تنش بین ایران و آمریکا به ضرر ایران فرسایشی شود.
سید حسین نقوی حسینی سخنگوی کمیسیون امنیت ملی و سیاست خارجی مجلس نیز با تاکید بر این که تحریم اخیر مقامات ایران توسط آمریکا نشان دهنده استیضال و ناکامی دولت آمریکا است گفت: این تحریم‌ها نشان دهنده‌ی حقانیت مواضع انقلابی مقام معظم رهبری مقابل آمریکا است. 
وی تاکید کرد که این تحریم‌ها نشان می‌دهد مقاومت جمهوری اسلامی ایران برای پاسخ باعث استیصال آمریکا شده است. آنها از یک طرف مذاکره‌ی بدون پیش شرط را مطرح کرده، واسطه می‌فرستند و از طرف دیگر پهپاد ضد جاسوسی به کشورمان فرستاده و بعد تحریم‌های جدید اعمال می‌کند. اینها همه نشان دهنده‌ی ناکامی‌های پی در پی ترامپ در مقابل ایران است که باعث سردرگمی و استیصال شده است.
در همین رابطه مجتبی ذوالنوری رئیس کمیسیون امنیت ملی و سیاست خارجی مجلس با اشاره به اینکه روز گذشته آمریکا تحریم‌های جدیدی علیه برخی از مقامات ایران از جمله وزیر خارجه و مقام معظم رهبری و برخی از فرماندهان سپاه اعمال کرده است، گفت که کمیسیون امنیت جلسه‌ای برای بررسی اقدامات و تحریم‌های اخیر آمریکا برگزار می‌کند که این جلسه به بعد از تعطیلات موکول خواهد شد.
همچنین علیرضا رحیمی عضو کمیسیون امنیت ملی و سیاست خارجی مجلس در مطلبی در صفحه توئیتر خود در واکنش به تحریم اخیر آمریکا با تاکید بر این که تحریم اشخاص کلیدی مهر پایانی بر مسیرهای دیپلماتیک و بستن فضای مذاکره است، گفت: تصمیمات بی خردانه این چنین حجتی آشکار در بن بست سیاست خارجی آمریکا است.
انتهای پیام
