جنبش البشائر عراق: دولت عراق سفیر آمریکا را احضار کند
یک جنبش عراقی تحریم مقام معظم رهبری از سوی آمریکا را بی‌احترامی به مراجع عظام تقلید دانست و خواهان اعتراض رسمی دولت عراق شد.
به گزارش ایسنا به نقل از الغد پرس، جنبش البشائر عراق در بیانیه‌ای تحریم مقام معظم رهبری از سوی آمریکا را محکوم کرد.
در این بیانیه آمده است: بی احترامی به یک مرجعیت دینی مورد احترام تمام مسلمانان و خصوصاً عراقی‌ها یک تجاوز آشکار به شمار می‌رود و ما این مساله را نمی‌پذیریم.
این جنبش تاکید کرد: رئیس جمهور آمریکا و سفارت آنها میل و رغبت صهیونیستی برای تحریک احساس مردم عراق و به دنبال آن ایجاد اختلاف در روابط بغداد-واشنگتن دارند.
این جنبش عراقی اعلام کرد: آمریکا باید به خاطر این مساله معذرت خواهی کند و دولت عراق نیز باید سفیر آمریکا را احضار و یادداشت اعتراضی شدید اللحنی به آن تحویل دهد.

انتهای پیام

