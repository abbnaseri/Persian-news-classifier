ترامپ: درخواست ما از ایران ساده است/ چین و ژاپن خودشان از کشتی‌هایشان در تنگه هرمز حفاظت کنند
رئیس‌جمهور آمریکا در توییتی جدید از ایران خواست تا آنچه را که او "برنامه سلاح‌های هسته‌ای و حمایت از تروریسم" خواند کنار بگذارد.
به گزارش ایسنا، دونالد ترامپ، رئیس‌جمهور آمریکا روز دوشنبه در توییتی با اشاره به اینکه آمریکا اکنون یکی از بزرگ‌ترین تولیدکنندگان انرژی در جهان است، مدعی شد: خواسته آمریکا از ایران ساده است. ما می‌خواهیم که آن‌ها از سلاح‌های هسته‌ای و حمایت مالی از تروریسم دست بکشند.
این ادعا در شرایطی مطرح می‌شود که تولید سلاح هسته‌ای از سوی ایران پیش از این به دستور رهبری حرام دانسته شده و مقامات کشورمان بارها اعلام کرده‌اند که ایران هیچگاه به سوی تولید سلاح در برنامه هسته‌ای خود نخواهد رفت.
رئیس جمهور آمریکا در توییتی دیگر گفت که چین و ژاپن خود باید از کشتی‌هایشان در تنگه هرمز محافظت کنند.
او گفت: چین ۹۱% و ژاپن ۶۹% و بسیاری از کشورهای دیگر نفت خود را از تنگه هرمز می‌گیرند. پس چرا ما باید برای سالیان سال بدون دریافت هیچ اجرتی از این خطوط کشتیرانی حفاظت کنیم؟ تمام این کشورها باید در این سفر خطرناک از کشتی‌های خود محافظت کنند. ما دیگر لازم نیست آنجا بمانیم چراکه حال ایالات متحده -با اختلاف زیاد- به بزرگترین تولیدکننده انرژی در جهان تبدیل شده است.
انتهای پیام
