نتانیاهو: آرشیو هسته‌ای ایران را به ترامپ دادم!
نخست وزیر رژیم صهیونیستی مدعی شد که اطلاعات آرشیو هسته‌ای ایران را در اختیار دونالد ترامپ قرار داده است.
به گزارش ایسنا به نقل از رویترز، بنیامین نتانیاهو، نخست‌وزیر رژیم صهیونیستی مدعی شد «اطلاعاتی را که از طریق یک مأموریت جاسوسی درباره آرشیو هسته‌ای ایران به دست آورده را به طور کامل در اختیار دونالد ترامپ، رئیس‌جمهور آمریکا گذاشته است.»
نتانیاهو با ادعای «خطرناک بودن برنامه هسته‌ای ایران» گفت که ترامپ از «اقدام جسورانه» او تشکر کرده است.
بنیامین نتانیاهو در آوریل سال ۲۰۱۸ در ادعایی بی‌اساس گفت که جاسوسان موساد به هزاران سند هسته‌ای از تهران دست یافته‌اند که نشان می‌دهد ایران به دنبال دست‌یابی به سلاح هسته‌ای بوده است. دونالد ترامپ ماه بعد از این رویداد، با اشاره به اطلاعات جمع‌آوری شده توسط اسرائیل از توافق هسته‌ای با ایران خارج شد.
جمهوری اسلامی ایران نیز تلاش برای دستیابی به سلاح‌های هسته‌ای را رد و اعلام کرد که اسرائیل تمامی اسناد را جعل کرده است.
به گزارش ایسنا، نتانیاهو سال گذشته نیز در اقدامی مشابه و با طرح ادعای بی‌اساس دیگری گفته بود که ایران چندین تأسیسات سری هسته‌ای دیگری در اختیار دارد که یکی از آن‌ها در "تورقوزآباد" واقع است.
طرح این ادعا آن هم توسط نخست وزیر رژیم صهیونیستی کافی بود تا بنیامین نتانیاهو و گاف او دست‌مایه طنز مردم دنیا به ویژه مردم ایران شود و آن‌ها در فضای مجازی با انتشار تصاویری از لحظه اعلام کشف جدید نتانیاهو در مجمع عمومی سازمان ملل، او را مخاطب طنزهای خود قرار دهند. واکنش‌ها به ادعاهای جدید نخست‌وزیر رژیم صهیونیستی به سطح مسئولان ارشد دستگاه دیپلماسی کشور نیز رسید و علاوه بر وزیر امور خارجه، یکی از معاونان و همچنین سخنگوی این وزارت‌خانه، طرح این ادعاها را بی پایه و اساس عنوان و آن را تکذیب کردند.
انتهای پیام
