ترامپ: امیدوارم وارد هیچ جنگی با ایران نشویم/ من ایرانی‌ها را خیلی دوست دارم!
رئیس‌جمهور آمریکا در گفت‌وگو با شبکه فاکس بیزینس گفت امیدوارم وارد هیچ جنگی با ایران نشویم.
به گزارش ایسنا به نقل اسکای نیوز، دونالد ترامپ، رئیس‌جمهور آمریکا در گفت‌وگوی تلفنی با این شبکه مدعی شد: هرگونه جنگی با ایران خیلی به طول نخواهد انجامید و اگر چنین جنگی رخ دهد، آمریکا نیروی زمینی برای شرکت در این جنگ اعزام نخواهد کرد.
وی همچنین با طرح این ادعا که آمریکا در مقابل ایران در موضع قدرت قرار دارد، گفت: وضعیت اقتصادی ایران مناسب نیست و شرایط برای آنها سخت شده است.
او در پاسخ به سوالی درباره احتمال جنگ گفت: من نمی‌گویم که نیروی زمینی اعزام می‌کنیم. من نمی‌گویم که یک میلیون سرباز می‌فرستیم. من فقط می‌گویم اگر اتفاقی بیافتد، زیاد هم طول نخواهد کشید.
ترامپ درباره سرنگونی پهپاد آمریکا توسط موشک سپاه هم گفت: با آنها خوب بودم و تصمیم گرفتم کاری نکنم و تصمیم گرفتم آن همه ایرانی را نکشم! من ایرانی‌های زیادی را می‌شناسم و ایرانی‌ها را خیلی دوست دارم و این مسئله در آن تصمیم مؤثر بود.
انتهای پیام
