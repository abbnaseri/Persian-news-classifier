موسوی: سیاست ایران خروج از برجام نیست
یک عضو فراکسیون امید مجلس شورای اسلامی با تاکید بر اینکه ایران در چارچوب برجام گام دوم خود را برداشته است گفت: تا زمانی که خواسته‌های ما در چارچوب برجام تأمین شود ایران در آن خواهد ماند اما اگر اروپایی‌ها در انجام تعهدات خود همچنان کوتاهی کنند بدیهی است که ما گام بعدی خود را برخواهیم داشت.
سید ابوالفضل موسوی در گفت و گو با ایسنا با اشاره به تصمیم برجامی ایران و برداشتن گام دوم در راستای کاهش تعهدات برجامی بیان کرد: ما معاهده‌ای را به نام برجام امضا کردیم که علاوه بر آمریکا چندین کشور بزرگ نیز آن را امضا کردند و مورد قبول مراجع بین الملل قرار گرفته و به دنبال آن چندین قطعنامه شورای امنیت در خصوص ایران برداشته شد.
وی در ادامه اظهار کرد: این معاهده دارای اصول و ضوابطی است که آمریکا با زیر پاگذاشتن این قواعد یکجانبه از آن خارج شد. پس از آن اروپایی‌ها هم از بعد سیاسی و هم از بعد اقتصادی به دنبال حفظ این معاهده بوده اند. آمریکا پس از خروج از برجام تحریم‌های خود را علیه ایران از سرگرفت تا بتواند برجام را به سمت و سویی که مورد نظر خود است ببرد.
نماینده مردم یزد در مجلس تصریح کرد: اما ایران اصول برجامی مدنظر آمریکا را نپذیرفته و نخواهد پذیرفت. در عین حال ایران از اروپا انتظار داشت تا در راستای اجرای تعهدات برجامی خود گام بردارد. اما از آنجا که فشار تحریم‌های آمریکایی بالا است خیلی از کشورها که با آمریکا به طور مستقیم یا غیر مستقیم تبادلات تجاری دارند روابط خود را با ایران قطع کردند و مجبور به تبعیت از آمریکایی‌ها شدند.
وی در ادامه تاکید کرد: آمریکا پس از تحریم‌های نفتی به سمت تحریم هسته‌ای ایران رفت. طبق برجام میزان ذخیره اورانیوم غنی شده ما باید کم‌تر از ۳.۶۷ درصد باقی می‌ماند و اگر به اورانیوم غنی سازی شده بیشتری نیاز داشتیم باید از سایر کشورها خریداری می‌کردیم اما عملاً با تحریم آمریکا دیگر این امکان برای ایران وجود نداشت که اورانیوم غنی سازی شده مورد نیاز خود را خریداری کند.
موسوی در ادامه با اشاره به تصمیم ایران برای افزایش سطح غنی سازی خود اظهار کرد: تصمیم ایران در چارچوب برجام اتخاذ شده است و از این پس به هر میزان که نیاز داشته باشد غنی سازی انجام می‌دهد. طبق اصول برجام ایران اجازه غنی سازی را دارد و کشورهای اروپایی موظف به خرید آن هستند. اقدام ایران در خارج از چارچوب برجام نبوده است. در ۶۰ روز آینده حجم ذخیره سازی و غنی سازی ما به حدی می‌رسد که خود به خود مجبور هستیم گام‌های بعدی را برداریم.
وی در ادامه اظهار کرد: اینستکس صرفاً یک کانال مالی است و ایران انتظار دارد تا بتواند به پول حاصل از صادرات کالاها و یا فروش نفت خود دسترسی داشته باشد. ایران انتظار دارد بتواند تبادلات بانکی خود را انجام دهد.
موسوی در ادامه با تاکید بر اینکه سیاست ایران خروج از برجام نیست گفت: سیاست جمهوری اسلامی ایران خروج از برجام نیست و تا جایی که شرایط اجازه دهد و منافع ما تأمین شود به دنبال حفظ برجام هستیم. ایران همواره خوش عهدی خود را در دنیا نشان داده و پای معاهده‌هایی که امضا می‌کند ایستاده و تا زمانی که خواسته‌های ما در چارچوب برجام تأمین شود ایران در آن خواهد ماند اما اگر اروپایی‌ها در انجام تعهدات خود هم چنان کوتاهی کنند بدیهی است که ما گام بعدی خود را برخواهیم داشت.
وی در پایان گفت: ایران گام به گام جلو می‌رود. کشورهای خارجی یکی از اهداف مهم شأن در برجام محدود کردن سطح غنی سازی ایران بود و فکر می‌کردند دیگر ایران نمی‌تواند به افزایش سطح غنی سازی بازگردد.
انتهای پیام
