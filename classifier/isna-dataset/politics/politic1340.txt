جوابیه سعید جلیلی به وزیر نفت
سعید جلیلی در پاسخ به یادداشت اخیر وزیر نفت، در جوابیه‌ای نوشت: آنچه در گفت‌وگوی ویژه خبری مستند به آمار رسمی کشور از فروش روزانه ۱ تا ۱.۵ میلیون بشکه نفت و میعانات در ایّام سخت تحریم در سال‌های ۹۲-۹۱ گفته شد، پاسخی بود به راهبرد فشار حدّاکثری آمریکا برای صفر کردن فروش نفت ایران و تأکید بر این نکته که امروز هم کشور می‌تواند با همان قدرت و بلکه بیشتر عمل کند.
به گزارش ایسنا، سعید جلیلی نوشت:
بسم الله الرحمن الرحیم
درباره پاسخ جناب آقای مهندس زنگنه وزیر محترم نفت به اظهارات اخیر اینجانب نکاتی را به استحضار ایشان و ملت شریف ایران می‌رساند:
مبنای گفتمان دولت سایه کمک آحاد جامعه به دولت حاضر با تلاش برای «تقویت کارهای صحیح»، «تکمیل کارهای ناقص» و «تصحیح کارهای نادرست» است. ضرورت این رویکرد به‌ویژه در مواجهه با دشمن خارجی اهمیت مضاعف پیدا می‌کند.
آنچه در گفت‌وگوی ویژه خبری مستند به آمار رسمی کشور از فروش روزانه ۱ تا ۱.۵ میلیون بشکه نفت و میعانات در ایّام سخت تحریم در سال‌های ۹۲-۹۱ گفته شد، پاسخی بود به راهبرد فشار حدّاکثری آمریکا برای صفر کردن فروش نفت ایران و تأکید بر این نکته که امروز هم کشور می‌تواند با همان قدرت و بلکه بیشتر عمل کند.
خوشبختانه آقای زنگنه هم این آمار را تأیید نموده‌اند و هم ادعا نموده‌اند قابلیت این دولت در شرایطی که تحریم‌ها سخت‌تر از قبل است، برای فروش نفت بیشتر است که باز هم موجب خوشحالی است و دلیلی بر اینکه می‌توان با قدرت در برابر تحریم‌های آمریکا مقاومت کرد و برای ایشان در انجام این مهم آرزوی موفقیت دارم.
بر مبنای همین توانمندی کشور و در پاسخ به برخی نگرانی‌ها و ادعاهای غلط درباره مشکلات مربوط به فروش نفت، کارگروه نفت دولت سایه با دعوت از متخصصین امر از دوره‌های مختلف به ویژه دوران وزارت آقای زنگنه، جلساتی را برای کمک به دولت تشکیل داد که حاصل آن ارائه راهکارهای مشخص در این زمینه بود و نتیجه آن ۱۶/۲/۹۸ برای آقای رئیس‌جمهور ارسال و از ایشان خواسته شد این راهکارها در کمیته‌ای مورد راستی‌آزمایی قرار گیرد و ایشان نیز آن را در ۱۷/‏۰۲/‏۹۸‬ به وزیر محترم نفت ارجاع نمودند که اینجانب علیرغم گذشت بیش از ۴۰ روز از فرجام آن نامه بی‌خبرم.
علاوه بر این در تاریخ ۲۵/‏۰۶/‏۹۷‬ و ۲/۸/۹۷ گزارش‌های مشروحی که حاصل بررسی‌های تخصصی و چندماهه در موضوعات بورس نفت، ساخت پتروپالایشگاه و هدایت نقدینگی داخل به سرمایه‌گذاری در نفت، به منظور بی‌اثر ساختن تحریم‌ها در عرصه نفت برای آقای رئیس جمهور ارسال شد که آنها نیز از سوی ایشان به وزیر محترم نفت ارجاع شد و چندی بعد پیرو گفتگوی حضوری با وزیر محترم نفت در مجمع تشخیص مصلحت مجدداً در ۲۵/‏۰۹/‏۹۷‬ برای ایشان ارسال شد که تاکنون بازخوردی دریافت نگردیده است.
آنچه گفته شد تلاش ما در کمک به دولت برای عبور موفق از فشارهای حداکثری دشمن در زمینه نفت بوده است. ارسال نامه‌ها با ملاحظه منافع ملی و رسانه‌ای نکردن آنها شاید گواهی بر صادقانه بودن این اقدام و عدم قصد به رهبری‌های غلط سیاسی باشد.
برداشت از این اقدامات به تعابیری چون «تهاجمات و ضربات»، «کانون اصلی انتشار ادعا علیه مدیریت فعلی نفت»، «افسانه‌سرایی»، «رجزخوانی‌های بی‌پشتوانه»، «محاکمه غیابی مسئولان وزارت نفت» و… قابل فهم نیست. چرا باید از پاسخی که به آمریکا داده می‌شود و قابلیت‌های کشور را در گذشته و حال به رخ دشمن می‌کشد، وزیر محترم نفت برآشفته شود؟!
برای تمام دست‌اندرکاران مبارزه با فشار حداکثری دشمن از جمله وزارت محترم نفت آرزوی موفقیت دارم و امیدوارم حاصل مباحثات اینگونه که بسیاری از آنها را می‌توان در منظر افکار عمومی نیز انجام داد، پیشرفت روزافزون کشور در مقابله با دشمنان انقلاب اسلامی باشد. تجربه برجام و ارائه نقدهایی که به آن شد گویای آن است که اینجانب و همکارانم از چنین مناظراتی استقبال می‌کنیم.
پ.ن: از آنجا که یک توئیت، مبنای پاسخ وزیر محترم نفت قرار گرفته، مجدداً یادآور می‌شود در توئیتر حساب کاربری ندارم.»
به گزارش ایسنا، سعید جلیلی اخیراً آماری را از فروش نفت ایران در دوران تحریم در سال‌های ۱۳۹۱ و ۱۳۹۲ ارائه کرد که با واکنش وزیر نفت روبرو شد.
انتهای پیام
