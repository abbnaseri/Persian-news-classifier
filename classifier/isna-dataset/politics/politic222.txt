اکثر مراحل انتخابات، الکترونیکی برگزار می‌شود
رئیس ستاد انتخابات کشور گفت: تلاش می‌کنیم تا با تعامل و همراهی با شورای نگهبان اکثر مراحل انتخابات مجلس شورای اسلامی را به شکل الکترونیکی برگزار کنیم.
به گزارش ایسنا، جمال عرف در جلسه ستاد انتخابات استان اردبیل اظهار کرد: ما با حضور در استان‌های مختلف میزان آمادگی آنها را ارزیابی می‌کنیم به طوری که عملا وزارت کشور وارد تقویم اجرایی انتخابات شده است.
وی خاطرنشان کرد: براساس تبصره ۲۹ قانون انتخابات، وزارت کشور ۷ ماه قبل از ثبت نام فعالیت خود را آغاز می‌کند که در مرحله اول شاهد استعفای مدیران و مسئولان بودیم و عملا در فازهای بعدی ثبت نام و دیگر مراحل انتخابات را پشت سرخواهیم گذاشت.
معاون سیاسی وزیر کشور از تدارک زیرساخت‌های موردنیاز برای برگزاری انتخابات باشکوه در دوم اسفندماه خبر داد و گفت: ما با همفکری شورای نگهبان مرحله به مرحله انتخابات را به پیش می‌بریم به طوری که مرحله احراز هویت به شکل الکترونیکی انجام می‌شود.
عرف افزود: با ابلاغ سیاست کلی انتخابات تمام تلاش ما بر این است تا با تدارک زیرساخت‌های مورد نیاز به سمت برگزاری الکترونیکی انتخابات در اکثر مراحل به پیش برویم که قطعا بستر این کار نیز فراهم خواهد شد.
وی ادامه داد: با اجماع و توافقی که به انجام می‌رسد امیدواریم انتخابات باشکوهی را در اسفندماه شاهد باشیم تا زمینه برای تشکیل مجلسی کارآمد و توانمند در تراز انقلاب اسلامی فراهم آید.
معاون سیاسی وزیر کشور به سفر استانی خود به اردبیل اشاره و تصریح کرد: ما با هدف گفتگو با جامعه مدنی در استان‌ها و با مشارکت فعالان عرصه‌های سیاسی، اجتماعی، فرهنگی و اقتصادی جلساتی را برگزار می‌کنیم تا در جریان مسایل استانی قرار گرفته و نقطه نظرات را برای رسیدن به اجماع بشنویم.
عرف تهدید و تحریم ظالمانه استکبار جهانی را علیه جمهوری اسلامی ایران و ملت رشید کشورمان یادآور شد و خاطرنشان کرد: با ترسیم راه مقاومت که مورد تاکید مقام معظم رهبری و رئیس جمهور است ما در همه حوزه‌ها سعی داریم تا تکیه بر این عنصر ثمربخش برنامه‌ها و فعالیت‌های خود را به پیش ببریم.
انتهای پیام
