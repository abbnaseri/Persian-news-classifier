اردوغان: روابط ایران و ترکیه براساس عدم مداخله در امور داخلی کشورهاست
رئیس دوره ای مجمع مجالس آسیایی گفت: روابط دوجانبه ایران و ترکیه همواره براساس عدم مداخله در امور داخلی کشورها و احترام به حسن همجواری است.
به گزارش  ایسنا، آسمان اردوغان صبح امروز چهارشنبه در نشست کمیته سیاسی مجمع مجالس آسیا که در هتل کوثر اصفهان برگزار شد، اظهار کرد: روابط دو جانبه ایران و ترکیه همواره براساس عدم مداخله در امور داخلی کشورها و احترام به حسن همجواری است.
وی افزود: باید بتوانیم در نشست کمیته سیاسی مجمع مجالس آسیایی در چارچوب هدفمند به اهداف خود برسیم و نشست بعدی این مجمع اواخر سال ۲۰۱۹ خواهد بود.
وی با بیان اینکه همکاری در ثبات منطقه با ایران داریم، گفت: قطعاً تحولات منطقه‌ای و بین‌المللی بر روابط مردم کشورها تأثیر می‌گذارد و در نشست کمیته سیاسی مجمع مجالس آسیایی در این خصوص بحث خواهیم کرد.
اردوغان تصریح کرد: در این نشست بررسی برنامه جامع اقدام مشترک را در دستور کار خواهیم داشت و بر این اساس ترکیه همواره توافق هسته‌ای ایران با گروه ۱+۵ را قبول داشته است و بر این توافق پایبند است.
وی ادامه داد: از آنجایی که پارلمان‌ها منتخب مردم هستند تلاش کرده‌ایم با روابط گروه‌های پارلمانی یک همکاری کارآمد در سطح منطقه داشته باشیم.
اردوغان ادامه داد: ترکیه از اعضای پیشرو در مجمع مجالس آسیایی و سازوکارهای کارآمدی برای حل مناقشات منطقه‌ای و بین‌المللی دارد.
رئیس دوره ای مجمع مجالس آسیایی خاطرنشان کرد: از نمایندگان مجمع انتظار داریم در خصوص تقویت بنیان‌های اجتماعی قدم بردارند و با همکاری یکدیگر بتوانیم در سوریه و یمن نقش مثبتی داشته باشیم، به همین دلیل فعالیت نمایندگان در مجمع مجالس آسیایی و در کمیته‌های مختلف بسیار مهم و حیاتی است.
انتهای پیام
