مراجعه روزانه ۲۹ هزار نفر به دادگستری استان کرمان
رییس کل دادگستری استان کرمان گفت: روزانه قریب به ۲۹ هزار و ۵۰۰ نفر به دادگستری استان کرمان مراجعه می کنند.
به گزارش ایسنا، یدالله موحد در دیدار اعضای شورای قضائی استان با نماینده ولی فقیه در استان و امام جمعه کرمان به مناسبت هفته قوه قضائیه اظهار کرد: اهمیت جایگاه قضاء و عدالت قضائی در دین اسلام و نظام جمهوری اسلامی به عنوان یک رکن اساسی و یکی از قوای سه‌گانه بر کسی پوشیده نیست و در کشور و استان کرمان تلاش همه ارکان دستگاه قضاء بر این است به تناسب این جایگاه رفیع در جامعه ایفای نقش و از تمامی ظرفیت‌های موجود برای نیل به اهداف دستگاه قضاء استفاه کند.  وی افزود: خدمات دستگاه قضائی به مردم متنوع و مراجعات مردمی به بخش‌های مختلف برای دریافت خدمات قضائی فوق العاده است و هیچ تناسبی با عده و عُده دستگاه ندارد و این امر سرمنشاء بسیاری از مشکلات برای این نهاد و مردم شده و هیچ وقت گوش شنوایی برای این معضل نبوده است.  موحد تصریح کرد: یکی از وظایف اصلی که مهم‌ترین مسئله در دستگاه قضائی است، رسیدگی و صدور حکم در مورد تظلمات، شکایات و رفع خصومات مردم است که روزانه قریب به ۲۹ هزار و ۵۰۰ نفر به دادگستری استان کرمان مراجعه می‌کنند.  این مقام قضائی بیان کرد: در سال گذشته ۵۶۹ هزار و ۲۶۴ فقره پرونده در مقاطع مختلف دادرسی و اجرای حکم دادگستری استان رسیدگی و منتهی به نتیجه شده که به این عدد باید ۱۶۶ هزار و ۳۵۴ فقره پرونده رسیدگی شده در شوراهای حل اختلاف استان را اضافه کرد.  وی گفت: ۳.۹ درصد جمعیت کشور در استان کرمان بوده که ۳.۲۰ درصد پرونده‌های قضائی کشور مربوط به استان کرمان است که نسبت به متوسط کشور پایین‌تر است.  موحد با بیان اینکه ۳۲ حوزه قضائی فعال در استان کرمان فعالیت می‌کنند، عنوان کرد: ۳۴۵ نفر قاضی در استان به مردم خدمات می‌دهند که تقریباً ۵۰ درصد چارت تشکیلاتی است و در واقع ۶۸۸ قاضی نیاز داریم.  وی تصریح کرد: در کشور به ازای هر ۷۴۰۰ نفر یک قاضی مشغول به خدمت و در استان کرمان به ازای هر ۹۵۰۰ نفر است که این تناسب باید رعایت شود.  رئیس کل دادگستری استان کرمان بیان کرد: استان کرمان سعی کرده در چند سال گذشته با بومی گزینی و برگزاری دوره کارآموزی، قضات بومی را کسب کند که اکنون وضعیت بهتر شده و ۸۱ درصد از قضات بومی هستند.  وی افزود: اوقات دادرسی از ۹۴ روز به ۸۸ روز کاهش داده شده و ۴۰ درصد پرونده‌های قابل صلح و سازش در شوراهای حل اختلاف استان به سازش ختم شده و کرمان در این زمینه جزو استان‌های موفق کشور است.  موحد با اشاره به اینکه وضعیت تشکیلات اداری در کمبود نیروی انسانی به مراتب بدتر از تشکلات قضائی است، عنوان کرد: ۳ هزار و ۶ پست مصوب اداری در دادگستری استان کرمان داریم اما ۶۰ درصد پست‌ها بلاتصدی است و در صورتی جذب شوند، خدمات‌دهی بهتر از وضع موجود خواهد بود.  این مقام قضائی تصریح کرد: ۲۶ پروژه جدید در حوزه عمرانی در سال گذشته در استان افتتاح کردیم و همچنین در سال قبل ۶۶ میلیارد تومان درآمد دادگستری استان کرمان به نفع خزانه بوده است.  رئیس کل دادگستری استان کرمان با اشاره به اینکه ۸۱ درصد ابلاغات قضائی در دادگستری استان کرمان به صورت الکترونیکی است، گفت: ۲۶ نفر زندانی صرفاً به علت بدهی مهریه در زندان‌های استان داریم.  
 انتهای پیام
