سردار جلالی: آمریکا در سال ۹۸ تمام توانش برای ناامنی در ایران را بسیج کرد

رئیس سازمان پدافند غیر عامل گفت: آمریکایی ها در سال ٩٨ تمام امکانات خود را برای ایجاد نا امنی در کشور فراهم کرده اند و هیچ حوزه ای وجود ندارد که آنها بتوانند اقدامی انجام دهند و انجام ندهند.
به گزارش ایسنا، سردار غلامرضا جلالی رییس سازمان پدافند غیرعامل کشور صبح امروز (یکشنبه) در پنجمین همایش علوم و مهندسی دفاعی که در دانشگاه افسری و‌ تربیت پاسداری امام حسین برگزار شد، اظهار داشت: بعد از انقلاب اسلامی همواره با دشمن و استکبار درگیر بوده ایم، پس از دفاع مقدس اثر آن تحت عنوان بازدارندگی تا مدتها ادامه داشت. ریشه درگیری آمریکا با ما به دلیل اساس انقلاب اسلامی است که سلطه آمریکا را نفی می کند و این خصومت آنها ادامه خواهد داشت.  وی افزود: آمریکایی ها در تقابل با انقلاب اسلامی پس از ترامپ رویکرد جدیدی را اتخاذ کردند، نگاه آنها این است که اروپایی ها را با لفاظی و حرف های بدون عمل ما را در برجام نگه دارند. از ابتدای سال ٩٨ وارد فاز جدیدی از این جنگ شدیم. استراتژی آمریکایی ها در سال ٩٧ استفاده ازفضای مجازی بود که متاسفانه در کشور ما با غفلت مسئولین رشد پیدا کرده است.  سردار جلالی ادامه داد: فضای مجازی امتیازاتی را به دشمن داده که از جمله آن عملیات شناختی است، تمام تلاش دشمن در سال ٩٧ استفاده از فضای مجازی و فشار اقتصادی و نهایتا هدایت مردم برای درگیری با دولت و نظام بود.  رئیس سازمان پدافند غیرعامل کشور با بیان اینکه توانستیم در سال ٩٧ هر چهار مرحله عملیات دشمن را خنثی کنیم، گفت: در این سال اثبات شد که همه تدابیر دشمن با وحدت کلمه و پشت سر رهبری حرکت کردن، شکست خواهد خورد.  وی تاکید کرد: در سال ٩٨ آمریکایی ها به این نتیجه رسیدند که باید عامل جنگ نظامی را هم در اذهان مردم تقویت کنند و در این عرصه هم آمریکایی ها به دنبال استفاده از پتانسیل ترس از جنگ در داخل جامعه بودند و برخی از عناصر و جریانات خودفروخته در این شرایط می گفتند که احتمال جنگ وجود دارد، اما خواست خداوند ساقط کردن پهپاد جاسوسی آمریکا را رقم زد و این اقدام تاکتیکی اثر بلند مدتی در زمینه بازدارندگی خواهد داشت.  جلالی عنوان کرد: این اقدام، لایه نظامی طراحی شده توسط دشمن را برای ترساندن مردم به شکست کشاند.  وی با بیان اینکه از ابتدای اردیبهشت تا انتهای خردادماه بیش از  تیم های زیاد دیپلماتیک به‌عنوان واسطه به ایران فرستاده شده است، تاکید کرد: در لایه سیاسی مقام معظم رهبری تدبیر کردند و با برگرداندن این لایه به ریل اصلی خود، مسیر کاهش تدریجی تعهدات برجام را طراحی کردند.  رئیس سازمان پدافند غیرعامل با بیان اینکه در لایه سیاسی هم فعالیت و درگیری شدیدی را با دشمن داریم، گفت: زمانی که پس از سرنگونی پهپاد متجاوز دشمن از طریق واسطه های دیپلماتیک این گونه برداشت می شود که برای حفظ آبروی خود می خواهند عملیاتی محدود و در منطقه ای کم ارزش انجام دهند، پاسخ نظام جمهوری اسلامی این است که ما هر عملیاتی را شروع جنگ تلقی می کنیم و به آن پاسخ خواهیم داد و زمین جنگ را ما طراحی می کنیم و اگر شما آن را شروع کردید، پایانش را ما اعلام می کنیم.  سردار جلالی عملیات تروریستی را لایه دیگر جنگ آمریکایی ها علیه کشورمان برشمرد و ادامه داد: آمریکایی ها در سال ٩٨ تمام امکانات خود را برای ایجاد نا امنی در کشور فراهم کرده اند و هیچ حوزه ای وجود ندارد که آنها بتوانند اقدامی انجام دهند و انجام ندهند. وضعیت امنیتی فعلی کشور ناشی از تلاش های بی وقفه نیروهای نظامی و امنیتی کشور است.  رئیس سازمان پدافند غیرعامل در پایان با اشاره به ادعای آمریکایی ها مبنی بر انجام حمله سایبری به زیرساخت های کشور پس از ساقط شدن پهپاد متجاوز، گفت: کسی که مدعی حمله سایبری است و خودش ٩٨ درصد زیرساخت هایش بر بستر سایبر قرار و طبیعتا بیشترین آسیب پذیری را خواهد داشت.  انتهای پیام
