موحدی کرمانی: ما دنبال وحدت مبتنی بر ارزشها هستیم
پنجمین نشست جامعه روحانیت مبارز با تشکل های اصولگرا عصر امروز (پنجشنبه - ۳۰ خرداد) با هدف ایجاد وحدت حداکثری میان نیروهای این جریان سیاسی در دفتر جامعه روحانیت مبارز برگزار شد. 
به گزارش ایسنا، در این نشست که در ادامه جلسات گذشته و با حضور دبیران احزاب و تشکل های اصولگرا تشکیل شد  موضوع وحدت و انسجام این جریان و دستیابی به وفاق حداکثری در قبال مسائل گوناگون کشور و نیز انتخابات پیش روی مجلس شورای اسلامی مورد بحث و تبادل نظر قرار گرفت.
در ابتدای این نشست آیت الله موحدی کرمانی، رییس جامعه روحانیت مبارز با تاکید بر اینکه ما به دنبال وحدت مبتنی بر ارزشها هستیم، بر پرهیز از تعصب گروهی و سهم خواهی گروهی به عنوان یک آفت و خطر بزرگ اشاره کرد و گفت: صراط مستقیم انقلاب اسلامی، خط ولایت و رهبری است.
در ادامه، اعضا و دبیران و نمایندگان تشکل ها و احزاب به تبادل دیدگاه‌های خود در مسایل سیاسی، فرهنگی و اجتماعی کشور پرداختند و موضوع وحدت را یک نیاز و اصل اساسی در توفیق فعالیت‌ها و برنامه‌های خود عنوان کردند.
همچنین دستیابی به وفاق حداکثری، تشکیل کمیته دعوت از تمام تشکل های ارزشی و ولایتمدار به عنوان اقدامی فراگیر و عملیاتی و تجمیع همه اجزا و عناصر جریان اصولگرا حول محور جامعه روحانیت مبارز از مهم ترین موضوعات و محورهایی بودند که از سوی حاضران جلسه طرح شد و مورد تاکید قرار گرفت.
انتهای پیام
