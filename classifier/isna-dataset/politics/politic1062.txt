انتقادات تند عراقچی از سیاست‌های انگلیس در مورد ایران و منطقه
در حالی که کمتر از دو هفته به پایان مهلت ۶۰ روزه جمهوری اسلامی ایران برای متوازن کردن توافق هسته‌ای وفق ماده ۳۶ برجام مانده، " آندرو موریسون"، معاون وزیر خارجه بریتانیا در امور خاورمیانه روز گذشته با سفر به تهران با سیدعباس عراقچی معاون سیاسی وزیر خارجه دیدار و گفتگو کرد.
به گزارش ایسنا، موریسون در این دیدار بار دیگر بر پایبندی دولت خود به برجام تاکید کرده و گفت: انگلیس مصمم است کانال مالی اینستکس را هر چه سریع‌تر عملیاتی کند. وی خواهان ادامه پایبندی کامل ایران به برجام شد.
معاون وزیر امور خارجه در پاسخ با یادآوری تعلل و کوتاهی کشورهای اروپایی در عمل به تعهدات خود در توافق برجام گفت: متأسفانه هیچ توازنی میان تکالیف و حقوق ما در برجام وجود ندارد و بنابراین دلیلی برای ادامه تعهد ایران به برجام باقی نمی‌ماند.
وی همچنین اظهار کرد: ما متقاعد شده ایم که عدم پایبندی اروپا به تعهدات خود در برجام نه بخاطر ناتوانی بلکه بخاطر عدم اراده بوده است. اروپا حاضر نیست برای حفظ برجام اندک هزینه‌ای بپردازد. شرکت‌های اروپایی جرأت تخطی از دستورات خزانه داری آمریکا را ندارند و این به معنای عدم حاکمیت اروپا حتی در داخل مرزهای خود است.
عراقچی افزود: تصمیم به کاهش تعهدات ایران در برجام یک تصمیم ملی و غیر قابل بازگشت است و جمهوری اسلامی ایران تا تأمین خواسته‌های خود به این روند ادامه خواهد داد.
این دیپلمات ارشد با انتقاد از مواضع یکسویه دولت انگلیس در مسائل منطقه‌ای از جمله در ایراد اتهامات بی اساس به ایران در موضوع حمله به تانکرها نیز گفت: ظاهراً گرفتاری دولت بریتانیا در مخمصه برگزیت مانع از شناخت درست واقعیت‌های جهانی شده است. همراهی نپخته با اقدامات قلدرمآبانه آمریکا حاصلی جز افزایش نفرت تاریخی ایرانیان نسبت به سیاست‌های انگلستان نخواهد داشت.
به گزارش ایسنا، در این دیدار مسائل دوجانبه از جمله مطالبات مالی ایران از بریتانیا نیز مورد بحث قرار گرفت. عراقچی با یادآوری بدهی چهل ساله دولت انگلیس به مردم ایران خواهان بازپرداخت فوری این مطالبات شد و گفت امتناع دولت انگلیس از این امر با هیچ بهانه‌ای پذیرفتنی نیست.
در موضوع زندانیان دوتابعیتی و تحصن همسر خانم زاغری در مقابل سفارت ایران در لندن، عراقچی گفت: قوه قضائیه جمهوری اسلامی ایران هرگز تحت تأثیر چنین شانتاژهایی قرار نخواهد گرفت و متهمین به جرایم جاسوسی باید دوره محکومیت خود را طی کنند.
انتهای پیام
