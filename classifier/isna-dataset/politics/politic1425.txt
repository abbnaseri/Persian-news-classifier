دادستان جدید مرکز استان کردستان معرفی شد
طی مراسمی با حضور حجت الاسلام منتظری دادستان کل کشور و مسئولان ارشد استان کردستان، دادستان جدید مرکزاین استان معرفی شد.
به گزارش ایسنا، در این مراسم از خدمات اکبر جوهری، دادستان سابق تقدیر و محمد جباری به عنوان دادستان جدید معرفی شد.
رئیس کل دادگستری کردستان در این مراسم، ضمن تقدیر از زحمات دادستان سابق و آرزوی توفیق برای دادستان جدید، گفت: تحقق اهداف دستگاه قضا، منویات مقام معظم رهبری و رئیس قوه قضائیه باید بیش از پیش در دستور کار دادستان باشد.
مترقب، خواستار بهبود وضعیت معیشتی و رفاهی قضات غیربومی استان شد و گفت: در استان کردستان از لحاظ شرایط خدمتی برای قضات غیربومی تفاوت زیادی با جاهای دیگر وجود دارد که امیدواریم مسئولان امر به این مسئله رسیدگی کنند.
اکبر جوهری، دادستان سابق سنندج نیز طی سخنانی اظهار کرد: ۲۰ سال از عمر خود را در دستگاه قضائی استان فعالیت کرده‌ام که ۱۰ سال آن در سمت دادستان مرکز استان بوده است.
وی گفت: در سال گذشته کردستان از لحاظ آمار وقوع سرقت در کشور استان بیست و نهم بوده و جزو پنج استان سالم کشور است.
وی به انجام بیش از ۲۲ هزار ملاقات عمومی با مردم استان اشاره و خاطرنشان کرد: در این مدت شورای مصلحین را با حضور بزرگان و ریش سفیدان و معتمدان استان تشکیل دادیم و همچنین انجمن حمایت از زندانیان استان کردستان نیز در حال حاضر یکی از پویاترین و فعال‌ترین انجمن‌های کشور است.
  انتهای پیام
