قاضی‌زاده هاشمی: دلیل اصلی مشکلات، پیرمدیران هستند
نماینده مردم فریمان در مجلس شورای اسلامی با بیان این‌که از چشم من تنها دلیل وضع موجود پیرمدیران هستند، گفت: بسیاری از این مدیران تشنه قدرت هستند و نه شیفته خدمت.
به گزارش ایسنا، سید احسان قاضی‌زاده هاشمی نماینده مردم فریمان در مجلس شورای اسلامی در نطق میان دستور جلسه علنی امروز مجلس ضمن تبریک هفته قوه قضاییه، گفت: امیدوارم حضور آقای رییسی در این قوه منشا تحولاتی باشد که به تحقق عدالت بیشتر در جامعه کمک کند. همچنین حماسه سرنگونی پهپاد آمریکایی را مورد قدردانی قرار می‌دهم و صعود تیم ملی والیبال کشور را تبریک می‌گویم.
وی ادامه داد: از چه بگویم از اقتصادی که در گزارش مسئولان حالش خوب است، ولی در واقعیت حال مردم را گرفته است. از تورم ۶۰ درصد و نرخ بیکاری ۲۰ درصد که پنجه بر گلوی زندگی مردم انداخته است. از فرهنگی که علف‌های هرز آن در چشمان ما خار می‌شود از اجتماعی که آسیب‌هایش از نرخ طلاق به ازدواج یک به سه باشد و هرچه بخواهیم آن را پنهان کنیم باز هم مانند مشتی به صورت خودمان است. از سیاست حزبی و جناحی که در نازل‌ترین سطح ممکن مثل خوره به جان همه شئونات مملکت افتاده است.
نماینده مردم فریمان در مجلس شورای اسلامی با تاکید بر این‌که در اظهارات خود قصد سیاه‌نمایی ندارم، بیان کرد: ولی سراغ هر حوزه‌ای که می‌رویم شاهد کاستی‌ها و مشکلات مختلف هستیم. همه این حوزه‌ها درگیر مشکلاتی هستند که اگر بخواهیم از دلیل این مشکلات مخرج مشترک بگیریم، یک عامل تکرار شونده در همه آنها خواهیم دید که از چشم من تنها و تنها یک دلیل اصلی برای وضع موجود وجود دارد و آن هم پیرمدیران هستند. مدیران سالخورده و پا به سن گذاشته که پشت ادبیات و توصیه‌های معرفتی پنهان شده‌اند. نه تنها راه را برای جوانان باز نمی‌کنند بلکه به آنها می‌گویند چون در آینه تصویر درستی از مشکلات نمی‌بینند پس بدون آنها هم به زندگانی نروند حتی اگر سکندر باشند.
قاضی‌زاده هاشمی عنوان کرد: مدیرانی که از نام و عنوان و تجربه برای خود رانت ساخته‌اند و جوری در زمین اداره این سرزمین ریشه کردند که نمی‌توان قطع‌شان کرد و اگر راستش را بخواهید میوه و ثمره‌ای هم ندارد. پس بدون هیچ تعارضی بسیاری از این مدیران تشنگان قدرت هستند نه شیفته خدمت.
این عضو کمیسیون فرهنگی مجلس ادامه داد: این مدیران را با چند شاخصه می‌شناسید محافظه‌کاری، فرار از ریسک و جسارت، عاشق جلسات بی‌خاصیت و شیفته مرور خاطرات از مدیریت دهه‌های قبل بدون هیچ انگیزه و خلاقیتی. حداکثر خاصیت این مدیران حفظ وضع موجود است. اگر هم جایی برای جوانی جا باز کردند چون آن جوان آقازاده بوده دستش را گرفته‌اند تا منافع خودشان را پیگیری کند. این جوانان نه برآمده از شایستگی بلکه برآمده از رانت هستند.
نماینده مردم فریمان در مجلس شورای اسلامی تاکید کرد: اما هنوز هم دیر نشده است آنچه که ما لازم داریم یک انقلاب در این زمینه است که ان‌شاءالله با اجرای قانون منع به کارگیری بازنشستگان بخشی از این موضوع محقق خواهد شد. بنده و همکارانم در پیگیری این قانون عهد بسته‌ایم و آبرو کمترین چیزی است که حاضریم برای این موضوع بپردازیم، اما کم نیستند مدیران پیروسالخورده‌ای که به هر دلیل شامل این قانون نمی‌شوند و برای اجرای قانون منع به کارگیری بازنشستگان باید چند صباح دیگری احوالشان را پرسید البته کسی با اصل استفاده از تجربه مخالفتی ندارد. همان‌طور که رهبر معظم انقلاب فرموده‌اند جوانگرایی نباید به حذف پیران منجر شود. این افراد چنانچه ظرفیت قابل استفاده‌ای دارند باید از امور اجرایی فاصله بگیرند و به انتقال تجربیات مشغول شوند.
قاضی‌زاده هاشمی اظهار کرد: از زمان اجرای قانون منع به کارگیری بازنشستگان بسیاری از مردم و جوانان دیدگاه‌شان را نسبت به این افراد با برخی نمایندگان در میان گذاشتند. به نمایندگی از همه این افراد به این پیرمدیران در سطح بازنشستگی عرض می‌کنم خیلی ممنون زحمت کشیدید و عمرتان را گذاشتید و نتایج خوبی گرفتید ولی دیگر با مدیریت شما نمی‌توان کشور را اداره کرد. به وضعیت بازار ارز و خودرو و معیشت مردم نگاه کنید. بس است نه پیرسالاری خوب است و نه جوان‌سالاری. باید شایسته‌سالار بود و جوانان متخصص و انقلابی را در مدیریت قرار داد شما در مدیریت دوران خود فرصت رشد را برای جوانان فراهم نکرده‌اید حداقل راه را برای آنها باز کنید. این همه چسبندگی به میز و قدرت شکل خوبی ندارد. مردم درخواست تعویض شما را دارند داور بازی هم اشاره کرده که باید به سراغ جوان‌ها رفت. در اوج خداحافظی کنید و با احترام از زمین خارج شوید تا این همه گل به خودی نخوریم.
انتهای پیام
