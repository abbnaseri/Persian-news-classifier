 دیدار ترامپ و ولیعهد سعودی با محوریت ضدایرانی
ترامپ و محمد بن سلمان در دیدارشان در حاشیه نشست G20 به گفت‌وگو درباره ایران پرداختند.
به گزارش ایسنا، صفحه توئیتر کاخ سفید از دیدار دونالد ترامپ، رئیس جمهور آمریکا با محمد بن سلمان، ولیعهد سعودی خبر داده و نوشت: رئیس جمهور ترامپ با محمد بن سلمان، ولیعهد سعودی دیدار کرده و درباره «خصومت شدت‌یافته ایران» مذاکره کردند. هر دو این رهبران به حفظ یک بازار جهانی نفت قوی در برابر رفتار ایران متعهد هستند.
به گزارش ایسنا، توئیتر کاخ سفید دیروز گزارش داد که رئیس‌جمهور آمریکا همچنین در حاشیه نشست G20 که از روز گذشته در ژاپن در حال برگزاری است با آنگلا مرکل، صد اعظم آلمان نیز دیدار کرده و بر سر راه‌هایی  برای مقابله با اشاعه هسته‌ای و تهدیداتی که از سوی ایران و کره‌شمالی می‌آید، به بحث و گفت‌وگو پرداختند. رئیس‌جمهور همچنین از صدراعظم مرکل درخواست کرد تا به آمریکا در کمپین فشار حداکثری جهانی علیه ایران ملحق شود.
ژاپن تایمز نیز گزارش داد: دونالد ترامپ در دیدار با شینزو آبه، نخست‌وزیر ژاپن بر سر همکاری‌های تقویت روابط دو کشور به بحث و گفت‌وگو پرداختند. نخست‌وزیر ژاپن اعلام کرد که بر سر مسائل ایران و کره‌شمالی با آمریکا همکاری خواهد کرد.
همچنین خبرگزاری سی‌بی‌اس گزارش داده است که دونالد ترامپ روز جمعه در حاشیه نشست G20، دیداری با ولادیمیر پوتین، رئیس‌جمهور روسیه بر سر مسئله "افزایش تنش‌ها میان ایران و آمریکا" داشته است.
رئیس‌جمهور آمریکا همچنین در حاشیه این نشست در دیداری با نارندرا مودی، نخست‌وزیر هند به بحث و گفت‌وگو در رابطه با مسئله ایران پرداخته است.
انتهای پیام
