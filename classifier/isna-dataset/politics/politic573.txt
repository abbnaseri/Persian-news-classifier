سفیر ایران در لاهه: نوبت پارو زدن اروپایی‌هاست
تعدادی از سردبیران و خبرنگاران رسانه‌های هلند، روز جمعه (7 تیر) در محل سفارت ایران در لاهه با سفیر جمهوری اسلامی ایران در هلند، درباره مسائل بین‌المللی، برجام، تحولات منطقه و روابط ایران و اروپا گفت‌وگو کردند.
به گزارش ایسنا، علیرضا کاظمی ابدی سفیر جمهوری اسلامی ایران در هلند، در تشریح تصمیمات اخیر کشورمان درباره برجام، اظهار کرد: اقدام جمهوری اسلامی ایران نه نقض برجام است و نه اولتیماتوم شمرده می‌شود؛ بلکه ایران باوجود بدعهدی آشکار طرف آمریکایی، بیش از یک سال صبوری نشان داده و منتظر اقدام عملی اروپا برای حفظ برجام شده و در نهایت با توجه به ناموفق بودن طرف‌های اروپایی، بر اساس ساز و کاری که در مواد ۲۶ و ۳۶ خود برجام پیش‌بینی شده، اعلام کرده که اجرای برخی تعهدات داوطلبانه خود در برجام را متوقف می‌کند و زمان‌بندی این کار را هم اطلاع داده است.
سفیر جمهوری اسلامی ایران در هلند با اشاره به اینکه مذاکرات هسته‌ای و برجام اساساً اولین تجربه اروپا در استفاده از ظرفیت دیپلماتیک خود در خارج از اروپا بود، لزوم احساس مسئولیت اروپا در قبال حفظ این توافق و عمل به تعهدات خود در چارچوب آن و مقابله با سیاست‌های یک جانبه ترامپ را مورد تأکید قرار داد.
وی افزود: در نظام بین‌الملل، سواریِ مجانی وجود ندارد. روزگاری اروپا و آمریکا در قالب ۱+۵ در یک قایق بودند؛ حال که آمریکا از این قایق پیاده شده، نوبت اروپایی‌ها است که زحمت بکشند و به‌جای آمریکا هم پارو بزنند.
کاظمی ابدی در پاسخ به پرسشی درباره امکان حل مسائل از طریق مذاکره با آمریکا، خاطرنشان کرد: مذاکره برای رسیدن به یک نتیجه است و این کار قبلاً انجام شده و نتیجه حاصل شده است. وقتی به آن نتیجه احترام گذاشته نشده و عمل نشود، دیگر مذاکره چه معنایی دارد؟ مذاکره‌ای که منظور آن تنها قبول خواسته‌های زورمدارانه یک فرد بی‌قانون باشد، مورد قبول هیچ ملت آزاده‌ای نیست. میز مذاکره، همان برجام است که هنوز راه بازگشت به آن باز است.
کاظمی ابدی در بخش دیگری از اظهاراتش، به ظرفیت‌های بالای گردشگری و فرهنگی ایران و توجه روزافزون گردشگران خارجی به ایران اشاره کرد و ضمن رد برخی گزارش‌های رسانه‌ای درباره لغو شماری از پروازهای خارجی از فضای کشورمان، افزود: همانطور که این سفارت در صفحه توئیتر خود با ارائه لینک معتبر رصد حمل و نقل هوایی در جهان نیز نشان داد، در هفته بیش از ۳۰ هزار پرواز در امنیت کامل، بر فراز ایران انجام می‌شود و این رقم هیچ‌گونه کاهشی نداشته است.
انتهای پیام
