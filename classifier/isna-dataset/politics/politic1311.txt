نماینده مردم نطنز: توانایی نظامی ایران هیچگاه برای حمله و تهدید نبوده است
نماینده مردم نطنز و بخش قمصر گفت: سرنگونی پهپاد جاسوسی آمریکایی ها در خلیج فارس، نشان دهنده آن است که آمریکا قابل اعتماد نیست.
به گزارش خبرنگار ایسنا-منطقه اصفهان در نطنز، مرتضی صفاری نطنزی پیش از ظهر امروز، در نشست خبری با خبرنگاران اظهار کرد: سرنگونی پهپاد جاسوسی آمریکایی‌ها در خلیج فارس که به دست نیروی هوای سپاه پاسداران انجام شد، نشان از آن دارد که آمریکایی‌ها هیچ گاه قابل اعتماد نیستند.

وی افزود: رصد دقیق پهپاد متخاصم و جاسوسی از ابتدای ورود به مرزهای آبی ایران و انهدام به موقع آن نشان از قدرت نظامی دفاعی بالای جمهوری اسلامی ایران است.

نماینده مردم نطنز گفت: سرنگونی این پهپاد، فقط سرنگونی یک هواپیمای پنهان کار نیست، بلکه نشان دهنده قدرت بالای ایران در جهت حفظ و حراست از تمامیت ارضی است.

وی تصریح کرد: نیروهای نظامی ایران تحت فرمان‌های مقام معظم رهبری هستند و هیچ گاه در مقابل زیاده خواهی ها و یا تجاوز به خاک کشور کوتاه نخواهند آمد.

صفاری نطنزی اضافه کرد: توانایی نظامی ایران هیچگاه برای حمله و تهدید نبوده و فقط برای دفاع از خود بوده است.

انتهای پیام

