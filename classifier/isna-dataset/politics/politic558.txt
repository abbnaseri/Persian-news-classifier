روزنامه ایران و ایسنا مجرم نیستند
سخنگوی هیأت منصفه دادگاه مطبوعات گفت: جلسه رسیدگی به پرونده‌های مطبوعاتی سایت طرفداری و روزنامه ایران و خبرگزاری ایسنا در شعبه ۶ دادگاه کیفری یک تهران به ریاست قاضی شقاقی برگزار شد.
احمد مؤمنی راد در گفت‌وگو با ایسنا، گفت: در جلسه امروز دادگاه مطبوعات در رسیدگی به پرونده مدیر مسؤول سایت "طرفداری" به اتهام نشر عرضه و انتشار و پخش آثار صدا و سیما بدون مجوز، مدیر مسئول این سایت با اکثریت آرا مجرم شناخته نشد.
وی گفت: همچنین مدیر مسئول روزنامه ایران و مدیرعامل خبرگزاری دانشجویان ایران (ایسنا) به اتهام نشر اکاذیب به قصد تشویش اذهان عمومی با اکثریت آرا مجرم شناخته نشدند.
هیئت منصفه و دادگاه مطبوعات پیش از این ایسنا را در پرونده شکایت ستاد اقامه نماز جمعه تبرئه کرده بودند اما با اعتراض شاکی به رأی صادره و رسیدگی به پرونده در دیوان عالی کشور، پرونده برای رسیدگی مجدد به دادگاه بدوی بازگشت. بر همین اساس، شعبه ۶ دادگاه کیفری یک تهران امروز تشکیل جلسه داد و هیئت منصفه باز هم ایسنا را در این رابطه مجرم تشخیص نداد.
 انتهای پیام
