گفت‌وگوی تلفنی ترامپ و ترزا می درباره ایران
نخست‌وزیر انگلیس و رئیس‌جمهور آمریکا در یک تماس تلفنی با یکدیگر درباره ایران و کره شمالی گفت‌وگو کردند.
به گزارش ایسنا به نقل از خبرگزاری شینهوا، کاخ سفید در بیانیه‌ای اعلام کرد که دونالد ترامپ، رئیس‌جمهور آمریکا و ترزا می، نخست وزیر انگلیس روز جمعه در تماس تلفنی با یکدیگر درباره موضوعاتی پیرامون ایران و کره شمالی گفت‌وگو و رایزنی کردند.
در ادامه این بیانیه آمده است که دو طرف همچنین درباره همکاری‌ها میان لندن و واشنگتن برای ارتقای سطح منافع مشترک امنیتی، شامل تلاش‌ها برای اعمال تحریم علیه سوریه و خلع سلاح جمهوری خلق کره گفت‌وگو کرده‌اند.
این گفت‌وگو در حالی انجام شده است که تنش‌ها میان ایران و آمریکا در یک سال گذشته و در پی خروج واشنگتن از توافق هسته‌ای و سپس بازگرداندن تحریم‌ها علیه ایران افزایش یافته است.
هفته گذشته نیز نیروی دریایی انگلیس یک نفتکش را که ادعا می‌شود در حال حمل نفت ایران به سوریه بوده است، توقیف کرد. این اقدام با انتقاد شدید مقامات ایرانی مواجه شد.
جمهوری اسلامی ایران توقیف نفتکش خود را غیرقانونی خواند و وزارت امورخارجه این کشور نیز در واکنش سفیر لندن در تهران را فراخواند.
به گزارش ایسنا، هدف اصلی از برنامه جامع اقدام مشترک (برجام) که در ژوئیه ۲۰۱۵ میان ایران و گروه موسوم به ۱+۵ حاصل شد و به تصویب شورای امنیت سازمان ملل نیز رسید، رفع تحریم‌های ایران در ازای محدودیت برنامه هسته‌ای کشورمان بود اما واشنگتن با نقض توافق و بازگرداندن تحریم‌ها عملاً هدف اصلی برجام را زیر سوال برد و آن را زیر پا گذاشت.
جمهوری اسلامی ایران پس از گذشت یک سال از خروج آمریکا و در پی تعلل طرف‌های اروپایی برجام در عمل به تعهداتشان برای کاهش تأثیر تحریم‌های آمریکا سرانجام ماه گذشته اعلام کرد که در دو گام تعیین شده سطح تعهدات برجامی‌اش را کاهش خواهد داد.
ایران در اولین گام اعلام کرد که از حد تعیین شده در برجام برای ذخیره اورانیوم غنی‌شده خود، یعنی ۳۰۰ کیلوگرم عبور کرده است. آژانس بین‌المللی انرژی اتمی نیز هفته گذشته این موضوع را مورد تائید قرار داد.
این اقدام ایران با واکنش دیگر طرف‌های توافق مواجه شد. انگلیس، فرانسه و آلمان به همراه اتحادیه اروپا ضمن ابراز نگرانی نسبت به تصمیم ایران برای کاهش سطح تعهداتش در برجام خواستار پایبندی کامل ایران به توافق شده‌اند.
اما جمهوری اسلامی تاکید دارد که طبق مفاد تعیین شده در برجام ایران حق دارد در صورت عدم پایبندی طرف دیگر توافق، اجرای تعهدات خود را متوقف کند.
محمد جواد ظریف، وزیر امور خارجه کشورمان با اشاره به خروج آمریکا از برجام و استناد ایران به پاراگراف ۳۶ برجام در به جریان انداختن ادامه مسیر نوشت: ما ضمن محفوظ بودن حقوقمان، به کشورهای E۳+۲ [سه کشور اروپایی، چین و روسیه] چند هفته فرصت دادیم. ما پس از ۶۰ هفته در نهایت دست به اقدام زدیم.
وی همچنین تصریح کرد: به محض آنکه کشورهای اروپایی به تعهدات خود عمل کنند، ایران نیز به‌طور متقابل اقدامات معکوس به عمل خواهد آورد.
طبق بند ۲۶ برجام، در صورت عدم پایبندی طرف مقابل به تعهداتش، ایران حق دارد اجرای تعهدات خود را به شکل کلی یا جزئی متوقف کند.
بر اساس بند ۳۶ برجام اگر موضوع اختلافی با طی مراحل این بند فیصله نیافت شاکی می‌تواند این امر را به عنوان مبنای توقف کلی و یا جزئی اجرای تعهداتش وفق برجام قلمداد کند و یا به شورای امنیت سازمان ملل ابلاغ کند که معتقد است موضوع مصداق "عدم پایبندی اساسی" به شمار می‌آید.
انتهای پیام
