یوسف نژاد: ۱۰۴ سوال از وزرا آماده طرح در مجلس است
یک عضو هیئت رئیسه مجلس شورای اسلامی تعداد کل سوالات نمایندگان در سه سال فعالیت مجلس دهم را ۲۷۴۴ سوال عنوان کرد و گفت که در طول سه سال گذشته ۱۳۸ سوال در صحن مجلس مطرح شده و ۱۰۴ سوال آماده طرح در صحن علنی است.
علی اصغر یوسف‌نژاد در گفت‌وگو با ایسنا، اظهار کرد: تعداد کل سوالاتی که تا ۲۷ خرداد ماه از وزرا در مجلس دهم مطرح شده ۲۷۴۴ سوال بوده که از این تعداد ۳۲۱ سوال از وزیر راه، ۲۷۹ سوال از وزیر نیرو، ۲۴۹ سوال از وزیر جهاد کشاورزی، ۲۴۴ سوال از وزیر اقتصاد و ۲۲۹ سوال از وزیر کشور به عنوان بیشترین تعداد سوالات مطرح شده و در مقابل وزیر دفاع با ۲۷ سوال، وزیر اطلاعات با ۴۱ سوال وزیر دادگستری با ۶۹ سوال، وزیر ارتباطات با ۸۱ سوال و وزیر ورزش با ۹۲ سوال کمترین تعداد سوالات را داشتند.
این نماینده مجلس ادامه داد: از مجموع سوالاتی که به کمیسیون‌های ارجاع شده ۳۷۲ سوال به هیئت رئیسه برگشته و مابقی یا در کمیسیون است و یا نمایندگان از پاسخ سوال قانع شدند و یا سوالش را پس گرفتند از این ۳۷۲ سوال ۱۳۸ سوال در صحن مجلس مطرح شده و ۱۰۴ سوال آماده طرح در صحن علنی است که ۱۷ مورد از آنها به خاطر موضوعات منطقه‌ای در حال بحث است و نمایندگان از ۵۶ سوال پیش از طرح در صحن انصراف دادند و ۵۹ سوال به خاطر تغییر وزیر بایگانی شده است.
این عضو هئیت رئیسه مجلس ادامه داد: از تعداد ۳۷۲ سوال ارجاع شده به هیئت رئیسه کمیسیون امنیت با ۶۵، کمیسیون آموزش با ۴۰ سوال، کمیسیون اقتصادی با ۳۸ سوال، کمیسیون شوراها ۳۶ سوال و کمیسیون انرژی با ۳۵ سوال بیشترین تعداد سوالات را ارجاع کردند و در مقابل کمیسیون بودجه با صفر سوال، کمیسیون بهداشت با ۱۱ سوال و کمیسیون اجتماعی با ۱۶ سوال، کمیسیون عمران با ۱۸ سوال و کمیسیون قضائی با ۲۱ سوال کمترین تعداد سوالات را به صحن ارجاع کردند.
وی با بیان این که تعداد سوالات مطرح شده در صحن مجلس از وزرا در سال اول ۳۲ سوال، در سال دوم ۴۵ سوال و در سال سوم ۶۱ سوال بوده پیش بینی کرده در سال پایانی مجلس تعداد سوالات و حتی تحقیق و تفحص‌ها نسبت به سال‌های قبل افزایش یابد.
انتهای پیام

