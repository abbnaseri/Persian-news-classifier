نشست کمیسیون اقتصادی با دستگاه‌ها و وزارتخانه‌ها و سازمان امور مالیاتی
رئیس کمیسیون اقتصادی مجلس شورای اسلامی از نشست امروز این کمیسیون با سازمان امور مالیاتی با برخی دستگاه‌ها و وزارتخانه‌ها برای ملزم کردن آنها به پرداخت مالیات خبر داد.
الیاس حضرتی در گفت‌وگو با ایسنا اظهار کرد: پس از این که باخبر شدیم تعدادی از دستگاه‌ها ناهماهنگی‌ها در ارائه اطلاعات مالیاتیشان دارند به عنوان وظیفه نظارتی کمیسیون تصمیم گرفتیم آسیب شناسی کنیم و ببینیم مقصر کیست؛ آیا سازمان امور مالیاتی این ظرفیت را ایجاد نکرده و پیگیری نکرده یا دستگاه‌ها در این زمینه قصور داشتند؛ لذا از مجموعه‌ای از وزرا و معاونین دعوت شد در جلسه کمیسیون اقتصادی حضور یابند.
رئیس کمیسیون اقتصادی مجلس برخی دستگاه‌ها از حمله قوه قضائیه، نیروی انتظامی، سازمان ثبت اسناد، سازمان ثبت احوال و وزارتخانه‌های مثل ارتباطات، صنایع بهداشت و شهرداری را از جمله دستگاه‌های عنوان کرد که هماهنگی لازم برای ارائه اطلاعات مالی آنها صورت نگرفته است.
وی خاطر نشان کرد: در جلسه کمیسیون اقتصادی که با حضور نمایندگان سازمان امور مالیاتی برگزار شد هماهنگی لازم بین دستگاه‌ها و این سازمان صورت گرفت و اعضای کمیسیون هم قرار شد بر این هماهنگی‌ها نظارت کنند تا ظرف یک ماه تفاهم لازم صورت گیرد و همه دستگاه‌ها به سامانه جامع مالیاتی وصل شوند.
حضرتی در بخش دیگری از اظهاراتش اظهار کرد: ما در کمیسیون اقتصادی یک برداشت و تاکید مشترک داریم راجع به این مسیر اصلی کشور. اداره کشور از طریق درآمدهای مالیاتی است و مالیات باید نقش اساسی و پر رنگی را در اداره کشور داشته باشد. هر اندازه ما بتوانیم نسبت مالیات به درآمد ناخالص ملی را بیشتر کنیم توانستیم به سمت توسعه یافتگی حرکت کنیم. یکی از ریل‌های درست برای حرکت در مسیر توسعه مالیات است.
نماینده مردم تهران در مجلس ادامه داد: مالیات باعث باز توزیع درآمدها می‌شود و عدالت اجتماعی توزیع عدالت، شفاف سازی و مبارزه با فساد و حمایت از اقشار محروم د ر آن نهفته است. سال‌ها این آرزو وجود داشته که در جدول درآمدهای بودجه درآمدهای مالیات افزایش یابد و سهم نفت کمتر شود اما متأسفانه سهم نفت سال به سال زیادتر شده است.
حضرتی با اشاره به تلاش‌های سازمان امور مالیاتی و کارمندان و پرسنل این سازمان تصریح کرد: متأسفانه به خاطر نبود سامانه درست و سیستم اطلاعاتی دقیق ۸۰ درآمد مالیاتی کشور از طریق ۳۰۰۰ مودی مالیاتی اخذ می‌شد برای این کار در کنار رفع اشکالات، قانون مالیات‌های مستقیم و لایحه مالیات بر ارزش افزوده را هم در دستور کار کمیسیون داریم و تأسیس، ایجاد و گسترش صندوق‌های مکانیزه را هم در دست بررسی داریم علاوه بر این لایحه قانون سامانه جامع مالیاتی قبلاً تصویب شده که در حال اجرا است.
رئیس کمیسیون اقتصادی مجلس ادامه داد: با شرایط یکه در اثر فشار دشمنان ایجاد شده موضوع درآمدهای مالیاتی جدی‌تر شده چرا که صادرات نفت کشور کاهش پیدا کرده و ما باید ساختار بودجه را با درآمد مالیاتی تنظیم کنیم؛ بنابراین این جدیت وجود دارد که مسئله مالیات پیگیری شود و برای این که مالیات به خوبی و براساس قانون اجرای شود و در سامانه جامع مالیاتی ش کل گیرد نیازمند به همکاری همه دستگاه‌های حکومتی وجود دارد تا اطلاعات لازم به صورت تخصصی از مجموعه دستگاه‌ها به سامانه جامعه مالیاتی سرازیر شود.
وی در پایان اظهار کرد: برای این که این سامانه اشراف کامل‌تری داشته باشد از همه فعالان اقتصادی مالیات اخذ کنند نیاز دارد که اطلاعات همه دستگاه‌ها را داشته باشد و امیدواریم با جلسه‌ای که در کمیسیون اقتصادی برگزار شد این هماهنگی‌ها انجام شود.
انتهای پیام
