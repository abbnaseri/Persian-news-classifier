رعایت حقوق انسانی مبنای هر تصمیم و اقدام در جمهوری اسلامی ایران است
رییس قوه قضاییه گفت: رعایت حقوق انسانی مبنای هر تصمیم و اقدام در جمهوری اسلامی ایران است.
به گزارش ایسنا، حجت الاسلام و المسلمین ابراهیم رئیسی صبح امروز در نشست با سفرا و کارداران کشورهای خارجی و نمایندگان سازمان‌های بین‌المللی مقیم تهران ضمن ابراز خوشحالی از برگزاری این نشست، اظهار کرد: امیدوارم فرصت مناسبی باشد تا بتوانیم در مورد کرامت انسان و حقوق بشر که از الزامات بنیادین جهت نیل به عدالت جهانی و صلح در جامعه بشری است بیشتر تأمل و تفکر داشته باشیم. از آنجا که کرامت به انسانیت انسان تعلق دارد و ظرف زمان، مکان، ملیت، جنسیت را بر نمی‌تابد بسیار مهم و نکته مرکز محسوب می‌شود.
رئیس قوه قضائیه ادامه داد: خداوند متعال انسان را آزاد و صاحب اختیار و تفکر آفرید و بر عالم هستی برتری داد. عقل و شرع به حقوق انسانی و آزادی و حقوق انسانی یاری می‌رساند. امروز قرار است در خصوص نسبت حقوق بشر در جمهوری اسلامی ایران و مدعیان حقوق بشر صحبت کنیم.
وی عنوان کرد: سخن اول اینکه جمهوری اسلامی ایران همواره حقوق بشر و کرامت انسانی را به عنوان نقطه مرکزی ادیان الهی قرار داده است و برابری، آزادی، حفظ عزت نفس را به عنوان جلوه‌های تحقق انسانی معرفی کرده است. انسان دارای حقوق فطری طبیعی و اجتماعی است و مقتضای آن ایجاب می‌کند جمهوری اسلامی ایران در مناسبات اجتماعی و سیاسی کشور، آنها را سرلوحه اقدامات خود قرار دهد.
رئیسی بیان کرد: ایران در عرصه بین الملل همواره مدافع صلح و توجه به حقوق بشر بوده است. عدالت طلبی بشر همواره آرمان بشر در طول تاریخ بوده است که نه تاریخ انقضا دارد و نه استثنا پذیر است. عدالت به معنای دادن حق به صاحب حق است. از این رو رعایت حقوق انسانی شرط لازم برای تحقق عدالت است. رعایت حقوق انسانی مبنای هر تصمیم و اقدام در جمهوری اسلامی ایران است.
رئیس قوه قضائیه با بیان اینکه عدالت علاوه بر اینکه اساس و مبنای هر سیاست و برنامه‌ای است، آرمان و هدف غایی و عالی جمهوری اسلامی ایران در ساحت فردی و ملی است، تصریح کرد: هر اقدام و حرکتی در جمهوری اسلامی ایران با شاقول عدالت سنجیده می‌شود و میزان مشروعیت و سیاست هر برنامه و میزان مقبولیت هر اقدام و عملی در جمهوری اسلامی ایران به قابیلیت و توانایی در تحقق عدالت بستگی دارد. این نگاه جامع به کرامت و حقوق بشر با عدالت طلبی سازنده که جوهره انقلابی مردم ایران بوده همراه بوده است.
وی افزود: این حقیقت منجر به در هم شکستن سامان فکری و سیاسی شد که دولت و ملت را ملک طِلق خود می‌پنداشتند و حقوق آنها را به حاشیه می‌بردند. انقلاب اسلامی حقوق را از حاشیه به متن آورد. این حقوق تأمین نمی‌شد گر اینکه با دولت‌های استکباری که صیانت مردم را در دست داشتند مقابله می‌کرد. به همین دلیل در جمهوری اسلامی دو مفهوم مبارک استقلال و آزادی کنار هم نشستند.
رئیس قوه قضائیه با بیان این که اقدامات جمهوری اسلامی ایران ارتقای حقوق بشر و توجه به کرامت انسان را بیان می‌کند، گفت: انقلاب اسلامی پس از ده‌ها سال استعمار داخلی و استبداد خارجی به نوید آزادی، حق تعیین برابری اجتماعی برای همه ایرانیان، با شعار نه بر خود ستم کنید و نه بر خود ستم بپذیرید، دست یافته است. جمهوری اسلامی ایران نظام سیاسی برآمده از انقلاب با ایجاد ساختار سیاسی و مردم سالارانه مبتنی بر انتخابات عمومی با پیشرفت همه جانبه در تمام جغرافیای کشور، نگاه مبتنی بر عدالت را به عنوان درس مهمی از اهداف انقلاب اسلامی در جهت تدوین حقوق بشر مطرح کرده است.
رئیسی ادامه داد: عقلانیت اسلامی و مردم سالاری نهادینه شده از ابتکارات و نوآوری‌های حضرت امام خمینی بوده است و در نظام قضائی جمهوری اسلامی تجلی روشنی دارد و این تجلی در ساختار قانونی آن منعکس شده است.
وی اظهار کرد: در این راستا قانون اساسی یکی از حصول خود را به حقوق مردم اختصاص داده است. قوانین متعددی در حمایت از برخی از حقوق شهروندی نظیر حق دسترسی به اطلاعات، حق دادرسی منصفانه، قانون احترام به آزادی‌های مشروع، حفظ منشور صیانت از حقوق شهروندان در نظام اداری را در مجامع قانونگذاری و تقنینی خود تصویب کرده است.
رئیس قوه قضائیه با اشاره به سیاست‌های کلی نظام ارائه شده توسط مقام معظم رهبری عنوان کرد: در این سیاست‌ها زمینه‌های انتخابات، خانواده، جمعیت و سلامت مورد توجه بوده است همچنین در تعیین خطوط کلی دستگاه قضائی جمهوری اسلامی ایران گام‌های مهمی در جهت تحقق حقوق عمومی و صیانت از کرامت انسان برداشته شده است. این جانب با توجه به تجربه در حوزه قضائی جمهوری اسلامی ایران با صراحت و دقت کامل می‌گویم آئین دادرسی در نظام قضائی جمهوری اسلامی یکی از دقیق‌ترین و به روز ترین آئین‌های دادرسی که در آن حقوق متهم، حقوق عامه و ریزه کاری‌های فراوان به نحوه روشن و وسیع رعایت شده است.
رئیسی ادامه داد: وزارت‌های متعدد و مکانیزم‌های قانونی مانند دیوان عدالت اداری، سازمان بازرسی کل کشور میدان‌های روشنی جهت پاسداری از حقوق شهروندان و اجرای عدالت را بازنموده است. از سوی دیگر نظارت بر محاکم، دادگاه‌ها و دادسراها و همچنین نظارت بر اقدامات ضابطین قوه قضائیه و سازمان زندان‌ها به نحوه مستمر و ویژه انجام می‌شود. در حوزه زندان‌ها به حوزه تربیت و تادیب توجه ویژه‌ای شده است. بسیاری از شما از مراکز تادیبی زندان‌های ما بازدید کردید.
رئیس قوه قضائیه با تاکید بر این که جمهوری اسلامی ایران یک نظام مردم سالارانه است گفت: مردم در سال اول انقلاب اسلامی با چند انتخابات مواجه شدند. انتخابات نوع نظام سیاسی که با رأی ۹۸ درصدی مردم به جمهوری اسلامی همراه شد. انتخابات دوم این بود که مردم آزادانه در انتخابات سراسری تدوین قانون اساسی به موجب یک رفراندم به قانون اساسی نوشته شده رأی دادند. سپس ساختار حاکمیتی بر اساس قانون اساسی شکل گرفت و دو انتخابات ریاست جمهوری و مجلس شورای اسلامی برگزار شد به تعداد سال‌های عمر انقلاب اسلامی انتخابات داشتیم و این امر حتی در شرایط سخت جنگ تحمیلی یک روز به تأخیر نیفتاد.
رئیسی با بیان اینکه طبق اصل شش قانون اساسی تمام نهادهای حاکمیتی در جمهوری اسلامی ایران با رأی مستقیم مردم تشکیل می‌شوند، تصریح کرد: فصول متعدد قانون اساسی به حقوق ملت و شهروندان پرداخته است و فصل سوم این قانون احقاق حقوق مردم و لزوم احترام و پاسداشت را به خود اختصاص داده است. امام خمینی رهبر کبیر انقلاب در فرمان هشت ماده‌ای به تدوین حقوق شهروندی و مبارزات متعرضین به آزادی‌های فردی مردم تاکید داشتند.
رئیس قوه قضائیه بیان کرد: در جمهوری اسلامی ایران اتخاذ هر تصمیم و انجام هر اقدام در پرتو ملاحظه و رعایت حقوق مردم است و تصمیم‌ها با تحمیل و فشار بیگانگان دچار تغییر و تحول نمی‌شود. با وجود دستاوردهای ذکر شده برخی کشورها به واسطه گرایش‌های سیاسی تلاش می‌کنند ایران را به نقض حقوق بشر محکوم کنند. این در حالی است که حقوق بشر زمانی نقض شد که صدام حسین با حمایت آمریکا به ایران حمله کرد و ۲۴۰ هزار نفر شهید و جمع زیادی مجروح شدند و حدود ۱,۰۰۰ میلیارد تومان خسارت بر جای گذاشت.
رئیسی افزود: حقوق شهروندان ایرانی زمانی نقض شد که صدام حسین با حمایت تسلیحاتی کشورهای غربی حمله شیمیایی کرد و اکنون ۶۸ هزار مجروح شیمیایی ثبت شده در ایران وجود دارد که خود و خانواده‌هایشان دچار مشکلات فراوان شدند. ایران در حالی به بهانه نقض حقوق بشر مورد حمله قرار گرفته که گروهک تروریستی منافقین که دستشان به خون ۱۷ هزار ایرانی آلوده است از فهرست گروه‌های تروریستی خارج شده و آزادانه هر سال در یک کشور اروپایی تجمع می‌کنند. امروز مردم ایران با نقض هدفمند حقوق خود از سوی آمریکا با نوع جدیدی از تروریسم اقتصادی مواجه شده‌اند.
رئیس قوه قضائیه با بیان اینکه تروریسم اقتصادی علیه ملت ایران به گونه‌ای اعمال شده است که حتی به سازمان جهانی صلیب سرخ اجازه داده نشد برای کمک به آسیب‌دیدگان بلای طبیعی، به ایران کمکی ارسال شود، عنوان کرد: همین کشورهای غربی محور اصلی تدوین و تصویب قطعنامه‌های حقوق بشری هستند. شهروندان این کشورها با مشکلات ناشی از عدم رعایت حقوق شهروندی مواجه هستند. آمریکا و متحدانش در منطقه خاورمیانه اصلی‌ترین ناقضان حقوق بشر در فلسطین و یمن هستند و امروز حقوق ملت فلسطین به طور مستمر نقض می‌شود و طبق آمارها ۷ میلیون نفر فلسطینی آواره شده‌اند و طرح از پیش شکست خورده معامله قرن ناظر بر همین موضوع است.
رئیس قوه قضائیه ادامه داد: این در حالی است که راه حل جمهوری اسلامی برای فلسطین مبتنی بر دموکراسی است که ایران معتقد است مردمانی که فلسطین به آنها تعلق دارد از مسلمان، مسیحی، یهودی باید رأی و نظر بدهند و تکلیف دولت فلسطین را مشخص کنند و در یک رفراندوم آزاد دولت خود را تعیین کنند.
وی پرونده رژیم سعودی را یکی دیگر از نمونه‌های ناقض حقوق بشر خواند و گفت: امروز در عربستان سعودی صف‌های اعدام تشکیل شده است اما آمریکا همچنان از این رژیم حمایت می‌کند و رژیم سعودی با حمایت آمریکا وارد جنگ یمن شد. به طوری که طبق آمارها ۶۰ هزار نفر از مردم یمن کشته شدند و عربستان سعودی از سوی نهادهای حقوق بشری بارها به عنوان جنایت کار جنگی شناخته شده و طبق گزارش تخمینی سازمان ملل ۸۰ هزار کودک یمنی بر اثر گرسنگی جان باختند اما همچنان از این کشور حمایت می‌شود.
وی با بیان اینکه آمریکا هم در نقض حقوق بشر وضعیت بهتری از متحدان در منطقه ندارد گفت: طبق گزارش‌ها در آمریکا نابرابری اجتماعی شدیدی وجود دارد و ۴۴ میلیون نفر از جمعیت این کشور در فقر به سر می‌برند و ۳۲ درصد از جیره غذایی دولت استفاده می‌کنند. آمریکا کمترین نرخ مشارکت سیاسی را در انتخابات کشورهای غربی دارد و جامعه آمریکا از نظر نژادی تکه تکه شده است. ۴۰ درصد ثروت آن کشور در اختیار یک درصد از جمعیت است. اعتراضات مدنی در کشورهای غربی نتوانسته این سیری ناپذیری را متوقف کند. امروز متهمان حقوق بشر مدعی انسانیت و آزادی هستند به طوری که کشورهایی در عرصه داخلی و بین‌المللی از متهمان حقوق بشر به معنای واقعی کلمه به شمار می‌روند.
رئیس قوه قضائیه ضمن نادرست خواندن اعمال فشار با ابزار حقوق بشری به کشورهایی که متفاوت زندگی می‌کنند، گفت: یکی از معیارهای اصلی حقوق بشر احترام به اخذ تفاوت در کنار اصل جهان شمولی است.
رئیسی تاکید کرد: آیا چشم‌ها نمی‌بینند که در ایران اقلیت‌های دینی صاحب کرامت و آزادی هستند اما در آمریکا مرکز یک فرقه مسیحیت چگونه به آتش کشیده می‌شود؟ اعمال فشار با ابزار حقوق بشری با افرادی که متفاوت فکر می‌کنند خیانت است. نظام مستقل و مردم سالار جمهوری اسلامی ایران مورد تهاجم انواع تروریسم است و محکوم می‌شود و در مقابل رژیم‌های دیکتاتوری مورد تکریم قرار می‌گیرند.
وی ستاد حقوق بشر را یکی از مهمترین نهادهای حکومتی برای پیگیری و نظارت حقوق بشر دانست و افزود: ستاد حقوق بشر ابتکار جالبی است که در جمهوری اسلامی ایران صورت گرفته و مدل بسیار موفقی است. این ستاد با حضور مسئولین قوه قضائیه و اداره می‌شود. علاوه بر این ستاد حدود ۲۴ هزار نهاد مردمی در کشور فعال است که نیمی از آنها به حقوق بشر می‌پردازند.
رئیسی با تاکید بر اینکه در قوه قضائیه عزمی جدی برای تحول در دستگاه قضائی وجود دارد، عنوان کرد: در این راستا گام‌های زیادی توسط رؤسای پیشین برداشته شده است و در این حرکت گام‌ها تکمیل خواهد شد. در طول این ۴۰ سال در ایران دادگستری مبتنی بر فقه و علوم اسلامی شکل گرفته است. فعالیت مسئولین گذشته بدون تردید می‌تواند از تجربیات قضائی باشد.
رئیس قوه قضائیه در پایان از مسئولین گذشته، سفرا و نمایندگان مشترک آنها تشکر کرد و گفت: از صحبت‌های شیخ السفرای جمع_سفیر فلسطین_ تقدیر و تشکر می‌کنم. باید صلح جهانی و عدالت برای همه ملت‌ها را اندیشه کنیم و بتوانیم با همکاری و ارتباط این اهداف مهم را دنبال کنیم.
انتهای پیام
