کشف فساد اقتصادی در حوزه پتروشیمی در اردبیل
رئیس کل دادگستری استان اردبیل از کشف فساد اقتصادی گسترده در حوزه پتروشیمی و تامین مواد اولیه به کارخانجات در اردبیل خبر داد.
به گزارش ایسنا، سیدناصر عتباتی در نشست با خبرنگاران به مناسبت فرارسیدن هفته قوه قضائیه اظهار کرد: ما در سال گذشته به ارزش ۲۰۰ میلیارد تومان جرایم اقتصادی را در بخش‌های مختلف اعم از زمین‌خواری، اختلاس، ارتشاء فرار مالیاتی و رباخواری کشف کرده و عوامل دخیل در این جرایم و مفاسد اقتصادی را دستگیر کردیم.
 وی به کمیاب شدن مواد اولیه برای تولید محصولات مختلف نظیر آب معدنی، محصولات لبنی، مواد شوینده و سرم اشاره و خاطرنشان کرد: در حالی که سهم استان اردبیل از این مواد اولیه پتروشیمی با تأمین به نرخ دولتی مشخص بود ما پیگیر این موضوع و التهاب به وجود آمده در بازار آزاد شدیم که با رصد مسائل پیش آمده به سر منشأ اخلال در این حوزه رسیدیم به طوری که یک جوان دهه ۶۰ در فاصله ۷ تا ۸ ماه سال گذشته به ۱۴۰ میلیارد تومان سوءاستفاده اعتراف کرده تا پرونده اخلال در نظام اقتصادی در تأمین مواد پتروشیمی تشکل شود.
 رئیس کل دادگستری استان اردبیل بیان کرد: پرونده در حال حاضر در اختیار بازرس است که در دو مرحله جلسه فنی نیز تشکیل شده و در آینده‌ای نزدیک گزارش و زوایای مختلف از این پرونده به اطلاع مردم خواهد رسید.
 عتباتی ادامه داد: تفاوت نرخ دولتی با نرخ آزاد در تأمین این مواد اولیه ۶ تا ۸ هزار تومان بوده که اخلالگران در این حوزه مواد اولیه کارخانجات استان را به صورت خام دربازار سیاه به فروش رسانده و زمینه مشکلات و تنگناهای اقتصادی را برای تولیدکنندگان به وجود آوردند.
 وی از رسیدگی به این پرونده در دادگاه ویژه مفاسد اقتصادی استان خبر داد و گفت: مبارزه با فعالیت‌های ناسالم اقتصادی اعم از قاچاق و رانت‌خواری با قوت و قدرت در دادگستری استان اردبیل ادامه دارد و ما هیچ مماشات و اغماضی را با اخلالگران نظام اقتصادی نخواهیم کرد.
 رئیس کل دادگستری استان اردبیل به رصد دقیق پرداخت تسهیلات ریالی و ارزی به تولیدکنندگان و جلوگیری از انحرافات احتمالی اشاره کرد و افزود: با هرگونه انحراف در پرداخت این تسهیلات و سوءاستفاده‌ها و همچنین هزینه‌کرد تسهیلات دریافت شده در خرید و فروش ملک و سایر حوزه‌ها به دقت وارد شدیم و در این زمینه پرونده‌ای تشکیل شده و فرد سوءاستفاده کننده تسهیلات را در مسیر دیگر به کار گرفته و به فرار مالیاتی نیز متهم بوده است.
 عتباتی تصریح کرد: دستگاه قضائی استان در همه حوزه‌ها و به شکل تعادلی ورود یافته و ما تنها در مسائل جنایی مبارزه با سوداگران و اراذل و اوباش ورود پیدا نکردیم بلکه در همه بخش‌ها از مفاسد اداری و اقتصادی گرفته تا سایر جرایم با اخلالگران برخوردی جدی انجام می‌دهیم.  رئیس کل دادگستری استان اردبیل در بخش دیگری از سخنان خود اظهار کرد: زمانی در این شهر برخی‌ها به خود جرأت اخلال در نظم عمومی و قمه و قداره‌کشی می‌دادند در حالی که در چند سال اخیر با برخورد جدی با این افراد متخلف زمینه‌ای را فراهم کردیم که این افراد یا در زندان به سر می‌برند تا تبعید شده و یا اینکه متواری هستند.
 عتباتی خاطرنشان کرد: احکامی که در این حوزه صادر شده اغلب بازدارنده بوده و قطعاً گله‌مندی و شکایت کمتری را در حضور گردشگران و مسافران شاهد هستیم به طوری که در تأمین امنیت گردشگران کم نگذاشتیم.
 وی اردبیل را استان کم وقوع در حوزه قتل توصیف کرد و گفت: از سال ۹۳ تاکنون قتلی نبوده که در این استان کشف نشده باشد در حالی که موفقیت مهمی برای استان در کشف ۱۰۰ درصدی قتل‌های رخ داده به ثبت رسیده و خیلی از پرونده‌ها نیز در این حوزه تعیین تکلیف شده است.

رئیس کل دادگستری استان اردبیل بیان کرد: اغلب قتل‌های رخ داده در این استان هیجانی و آنی در گروه سنی نوجوانان و جوانان رخ داده که ما نیز سعی کردیم نسبت به تعیین تکلیف پرونده‌ها در این زمینه اقدامی جدی را انجام دهیم.
 عتباتی تمام تلاش مجموعه قضائی را با رویکرد پیشگیرانه از وقوع جرایم و کاهش آسیب‌های اجتماعی اعلام و تصریح کرد: ما سعی کردیم به دور از التهابات و فضاسازی‌های کاذب با همراهی افراد قلم به دست و رسانه‌ها به سمت ایجاد یک فضای امن و آرام حرکت کنیم.
 وی پرهیز از جامعه ملتهب را در کنار هوشیاری خبرنگاران در آرام‌سازی فضای اجتماعی یادآور شد و افزود: عده‌ای از خبرنگاران بدون آگاهی به رسالت خود سعی می‌کنند با انتشار اخبار و گزارش‌ها جامعه را به سمت التهاب بکشند در حالی که ما به شدت به فضای امن و آرام همراه با تعامل سازنده نیاز داریم تا شهر اردبیل را که از لحاظ امنیت جزو سه استان امن کشور است همچنان در صدر توجهات در این زمینه قرار دهیم.
 عتباتی برگزاری مسابقات والیبال جهانی و همچنین کنفرانس اکو در اردبیل را حمایت از امنیت کامل در این استان اعلام کرد و گفت: انتظار می‌رود اصحاب رسانه به جای توهین، تخریب و یا برخی اقدامات نسنجیده در سنگر مطالبه‌گری حضور داشته باشند تا از حق و حقوق مردم دفاع شده و زمینه یک مطالبه‌گری حقیقی فراهم آید.
 وی تاکید کرد: رعایت اصول و مبانی اخلاقی هیچ منافاتی با مطالبه‌گری و پیگیری سرسختانه خبرنگارن ندارد و امیدواریم اصحاب رسانه در انجام رسالت خود بتوانند زمینه توسعه، رشد و بالندگی اردبیل را فراهم کنند.
 انتهای پیام
