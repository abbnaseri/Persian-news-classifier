واکنش پمپئو به عبور ذخایر اورانیوم ایران از مرز ۳۰۰ کیلوگرم
وزیر امور خارجه آمریکا در واکنش به عبور ذخایر غنی‌سازی اورانیوم ایران از مرز ۳۰۰ کیلوگرم مدعی شد که ایران با برنامه‌ هسته‌ای خود جامعه بین‌المللی و امنیت منطقه را تهدید می‌کند.
به گزارش ایسنا، مایک پمپئو، وزیر امور خارجه آمریکا در صفحه توئیتر خود ادعا کرد: حکومت ایران گام‌های جدیدی برای پیش بردن بلندپروازی‌های هسته‌ای‌اش برداشته است.
پمپئو در این پیام توییتری مدعی شد: این حکومت یک بار دیگر از برنامه هسته‌ای خود، جامعه بین‌المللی و امنیت منطقه را تهدید می‌کند. «اولین حامی تروریسم دنیا» نباید هیچ وقت اجازه غنی‌سازی اورانیوم در هیچ سطحی را داشته باشد.
به گزارش ایسنا، این اظهارات وزیر امور خارجه آمریکا درباره برنامه هسته‌ای ایران در حالی مطرح می‌شود که آمریکا خود با خروج از توافق هسته‌ای ایران در سال ۲۰۱۸ و بازگرداندن تحریم‌ها علیه ایران و همچنین اعمال تحریم‌های جدید، موجب ایجاد تنش در صلح و امنیت منطقه شد.
ایران در پی تعلل شرکای اروپایی برجام در عمل به تعهداتشان برای کاهش تأثیر تحریم‌ها اعلام کرد که در دو گام تعیین شده سطح تعهدات برجامی‌اش را کاهش خواهد داد.
روز گذشته سخنگوی آژانس بین‌المللی انرژی اتمی در بیانیه‌ای اعلام کرد: یوکیا آمانو، مدیرکل آژانس بین‌المللی انرژی اتمی به اطلاع شورای حکام رسانده است "آژانس در یکم ژوئیه، عبور ذخایر اورانیم غنی‌سازی شده ایران از محدودیت‌های توافق هسته‌ای را تأیید می‌کند".
وزیر امور خارجه کشورمان روز گذشته در توئیتر خود با تأکید بر اینکه ایران توافق هسته‌ای برجام را نقض نکرده است، در تبیین علت این امر، به پاراگراف ۳۶ برجام اشاره کرده است.
ظریف با اشاره به خروج آمریکا از برجام و استناد ایران به پاراگراف ۳۶ در به جریان انداختن ادامه مسیر، نوشت: ما ضمن محفوظ بودن حقوقمان، به کشورهای E۳+۲ [سه کشور اروپایی، چین و روسیه] چند هفته فرصت دادیم. ما پس از ۶۰ هفته نهایتاً دست به اقدام زدیم.
وزیر امور خارجه کشورمان تصریح کرد، به محض آنکه کشورهای اروپایی به تعهدات خود عمل کنند، ایران متقابلاً اقدامات معکوس به عمل خواهد آورد.
طبق بند ۲۶ برجام، در صورت عدم پایبندی طرف مقابل به تعهدات، ایران حق دارد اجرای تعهدات خود را به شکل کلی یا جزئی متوقف کند.
بر اساس بند ۳۶ برجام اگر موضوع اختلافی با طی مراحل این بند فیصله نیافت شاکی می‌تواند این امر را به عنوان مبنای توقف کلی و یا جزئی اجرای تعهدات اش وفق برجام قلمداد کرده و یا به شورای امنیت سازمان ملل متحد ابلاغ کند که معتقد است موضوع مصداق "عدم پایبندی اساسی" بشمار می‌آید.
انتهای پیام
