بازدید سرزده دادستان تهران از دادسرای ناحیه ۱۴ محلاتی

دادستان تهران از دادسرای ناحیه ۱۴ محلاتی بازدید کرد.
به گزارش ایسنا به نقل از دادسرای تهران، علی القاصی در این بازدید با قدردانی از تلاش‌های انجام شده از سوی قضات و کارکنان این دادسرا، با برخی از مراجعین از نزدیک دیدار کرد و ضمن استماع درخواست‌های آن‌ها، دستورات لازم را صادر کرد.
 القاصی در ادامه نشست با کارکنان قضائی و اداری این دادسرا، کمبود نیروی انسانی و تجهیزات اداری را از مشکلات عمده دادسرای تهران برشمرد و افزود: این مشکلات سبب نمی‌شود که ما در وظیفه قضائی خود کوتاهی کنیم.
 دادستان تهران قوه قضائیه را مامن و پناهگاه مردم خواند و افزود: ما باید به فکر حل مشکل مراجعه کننده باشیم که آن بستگی به ایمان و ترس ما در پیشگاه خداوند دارد.
 القاصی با اشاره به محورهای سخنرانی مقام معظم رهبری در هفته قوه قضائیه خاطر نشان کرد: تصویر جامعه از قوه قضائیه باید تصویری از عدالت و اعتماد باشد و این تصویر سازی عمدتاً در دادسرا رقم می‌خورد.
 دادستان تهران در پایان نظارت بر عملکرد ضابطین را یکی از وظایف مهم قضات خواند و ضابطین را موظف به پاسخگویی و اعلام گزارش به مراجع قضائی کرد.
انتهای پیام
