ادعاهای بی اساس یک مقام سعودی علیه ایران
نماینده دائم عربستان در اتحادیه عرب و سفیر این کشور در مصر در یک سخنرانی مدعی دخالت ایران در امور داخلی کشورهای عربی و حمایت موشکی این کشور از انصارالله یمن شد.
به گزارش ایسنا به نقل از روزنامه سعودی عکاظ، اسامه بن احمد نقلی، سفیر عربستان در مصر و نماینده دائم این کشور در اتحادیه عرب در سخنرانی خود در شانزدهمین دوره اجلاس همکاری عربی- چینی که در کشور امارات برگزار شد ضمن طرح ادعاهای بی اساس علیه جمهوری اسلامی ایران گفت: نقش تخریبی ایران در یمن و حمایت موشکی از حوثی ها برای هدف قرار دادن عربستان و گذرگاه‌های آبی مانع تلاش عربستان و ائتلاف عربی برای حل بحران یمن نخواهد شد.
وی در ادامه با اشاره به حملات اخیر انصارالله یمن به فرودگاه بین المللی ابها مدعی شد که این اتفاقات نشان دهنده دستیابی حوثی ها به سلاح جدید وتداوم حمایت‌های ایران از تروریسم و نقض قوانین بین‌المللی است.
سفیر عربستان در مصر با طرح ادعای دخالت ایران در امور داخلی کشورهای عربی ادعا کرد که این اقدامات ایران نقض قوانین بین‌المللی، نقض اصل حسن همجواری و نقض حاکمیت کشورها به شمار می‌رود.
وی آن‌چه ان را دخالت ایران در امور داخلی کشورهای عربی و تلاش برای ایجاد بی‌ثباتی در منطقه و جهان و همچنین ایجاد اختلافات مذهبی و فرقه گرایی در کشورهای عربی از جمله حمایت تسلیحاتی از شبه نظامیان تروریستی در منطقه می‌خواند را محکوم می‌کنیم و گفت:  ما با قدرت در برابر تلاش‌های ایران و یا بازوهای آن در منطقه برای هدف قرار دادن امنیت نیروگاه‌های آبی در خلیج (فارس) و دیگر گذرگاه‌های آبی می‌ایستیم.
این مقام سعودی در پایان گفت که امیدواریم همکاری با ایران براساس احترام متقابل و همکاری‌های مثبت برای ایجاد صلح و ثبات در منطقه باشد.
به گزارش ایسنا، ادعای حمایت ایران از تروریسم درحالی مطرح می‌شود که سعودی‌ها و برخی کشورهای عربی مرزهای خود را بر روی تروریست‌ها باز کردند تا وارد منطقه شوند و از آنها حمایت مالی و تسلیحاتی کردند. جمهوری اسلامی ایران همواره برای ریشه کن کردن تروریسم در جهان تلاش‌های فراوانی کرده است و در بیرون راندن گروهک‌های تروریستی از برخی کشورهای منطقه مانند عراق و سوریه نقش بسزایی داشته است.
ائتلاف متجاوز عربی به رهبری عربستان بیش از چهار سال است که زنان و کودکان یمنی را به قتل می‌رساند، مدارس و بیمارستان‌های آنان را بمباران می‌کند و از رسیدن غذا و دارو و کمک‌های بشردوستانه به آن‌ها ممانعت می‌کند و به دلیل تجاوزهای وحشیانه‌اش در یمن در لیست سیاه سازمان ملل قرار گرفت.
ادعای دخالت ایران در امور داخلی دیگر کشورها درحالی مطرح می‌شود که مقامات کشورمان همواره تاکید می‌کنند جمهوری اسلامی ایران به دنبال ایجاد صلح، ثبات و امنیت در منطقه است و برای حل بحران‌های منطقه مانند بحران سوریه و یمن پیشنهادات فراوانی داده است و محمد جواد ظریف نیز اخیراً به منظور تضمین امنیت منطقه اخیراً پیشنهاد امضای"معاهده عدم تعرض" به همسایگان را د اد که متأسفانه کشورهای عربی هیچ واکنشی به این پیشنهاد نداشتند.
مقامات کشورمان پیش از این در رابطه با حمایت تسلیحاتی و پهپادی از انصارالله یمن تاکید کرده‌اند که ما هیچ‌گونه ارتباط تسلیحاتی با یمن نداریم، یمن در محاصره است و چنین امکانی در کل وجود ندارد در غیر این صورت ایران به قدری شهامت دارد که چنین اقدام و سیاستی را اگر داشته باشد اعلام کند؛ آنچه امروز در دستان مردم یمن است سلاح‌هایی است که از دولت‌های قبل در پادگان‌ها وجود داشته، امروز مشاهده می‌کنیم یمن برای آنکه در مقابل تجاوز و حملات بی‌امان از خود محافظت کند به سراغ تکنیک‌های درونی رفته و این طبیعی است.
انتهای پیام



