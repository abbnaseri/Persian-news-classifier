اشغال نظامی آمریکا سبب تقویت جریانات تروریستی در منطقه شده است

علی لاریجانی، رئیس مجلس شورای اسلامی امروز با گبرییِلا کوئواس بارُن، رئیس اتحادیه بین المجالس (IPU) دیدار و گفت و گو کرد.
به گزارش ایسنا به نقل از خانه ملت، علی لاریجانی،  رئیس مجلس شورای اسلامی صبح امروز (یکشنبه 2 تیرماه) در با گابریلا کوثباس بارون، رئیس اتحادیه بین المجالس جهانی دیدار کرد.
لاریجانی ضمن این دیدار بر نقش اتحادیه بین‌المجالس جهانی در جلوگیری از بحران ها تأکید کرد و گفت: چون نمایندگان پارلمان‌ها عضو IPU هستند، راحت‌تر و آزادتر حرف می‌زنند؛ لذا تحرک رئیس IPU می‌تواند موجب استفاده از ظرفیت پارلمان ها شود. وی همچنین از تحرکات دبیرکل تشکر کرد و گفت: از بیانات شما در خصوص تحولات سوریه هم تشکر می‌کنیم.
دبیر کل ضمن تشکر از فرصت دیدار به ارائه گزارش از فعالیت یکسال و نیمه خود در ریاست اتحادیه و تلاش در جهت شفافیت فعالیت اتحادیه پرداخت و گفت: اگر ۴۶ هزار نماینده مرتبط با IPU در سطح جهان با هم هماهنگ حرکت کنند، حتما می‌توانند اثرگذاری بیشتری داشته باشند. ما در IPU به دنبال اعتمادسازی هستیم، البته گاهی بروکراسی شدید موانعی ایجاد می‌کند.
وی در ادامه بزرگترین چالش روبرو را شفافیت دانست و افزود: نمایندگان باید از فعالیت‌های اتحادیه مطلع باشند و ما را در جهت اهدافمان یاری کنند.
بارون به نقش ایران در حوزه چند جانبه‌گرایی نیز اشاره کرد و افزود: ایران به عنوان عضو کمیته عالی مشورتی ضد تروریسم است؛ و با تجربیاتی که ایران در کمیته اجرایی و فعالیت‌های وسیع در اتحادیه دارد، می‌تواند نقش مؤثری در اتحادیه داشته باشد.
وی در ادامه سخنان خود به مسئله تروریسم اشاره کرد و گفت: مبارزه با تروریسم را نباید سیاسی کرد و تجربیات ایران در این خصوص ارزشمند است. همچنین اتحادیه باید در مسائلی مانند فلسطین جدی تر اقدام نمایند. کما اینکه در مسئله یمن هم ما کار عمدهای انجام ندادیم و در این زمینه متاسفانه موانعی وجود دارد، و توسل به زور و خشونت در دنیا افزایش یافته و باید از ظرفیت های نهادهای بین‌المللی بیشتر استفاده شود.
در ادامه لاریجانی با تأیید سخنان خانم بارون گفت: در خصوص یمن و سوریه آنچه رسانه‌ها در دنیا مطرح کردند، عمدتاً صادقانه نبود. به طوری که در سال ۲۰۰۱ هنگامی که آمریکایی‌ها به افغانستان حمله کردند، گفتند که می‌خواهیم مواد مخدر و تروریسم را از بین ببریم ولی بعد از گذشت سالیان از این حمله تولید مواد مخدر در افغانستان پنجاه برابر شده است.
لاریجانی در ادامه با اشاره به اینکه جریانات تروریستی در منطقه افزایش یافته است، و آمریکا و برخی کشورهای منطقه به آنها کمک می کنند، افزود: تجربه منطقه نشان می‌دهد، اشغال نظامی باعث تقویت جریانات تروریستی شدند، چون آمریکایی ها با اشغال نسبت به ملتها رفتار تحقیرآمیز انجام می‌دهند. بنابراین بستر اجتماعی تروریسم را آمریکایی ها در منطقه ایجاد می‌کنند.
وی در بخش دیگری از سخنان خود به بحران یمن اشاره کرد و تصریح کرد: بحران یمن خیلی دردآور است و برخی کشورها با این بحران و آدم کشی تجارت اسلحه می کنند. راه حل مسئله یمن با جنگ نیست. بلکه با تشکیل دولت وحدت ملی امکان پذیر است
وی همچنین به مسئله فلسطین پرداخت و گفت: مسئله فلسطین هم حساس است. ترامپ به دنبال معامله بر روی سرنوشت مردم فلسطین است؛ هر چند بازی با حیثیت ملی با تجارت یک فضاحت است، اما سبب تقویت جریانات مقاومت می شود؛ چرا که فلسطین درک می کند جز با مقاومت به نتیجه نخواهد رسیده و شما به عنوان اتحادیه بین‌المجالس که نهادی دموکراتیک هستید از راه حل های دموکراتیک حمایت کنید و در این وضعیت که با یک به هم ریختگی بین‌المللی مواجه هستیم که عمدتاً آمریکایی‌ها مسئول آن هستند، شما باید به عنوان یک نهاد بین‌المللی چاره اندیشی کنید.
 لاریجانی در ادامه سخنان خود به موضوع هسته ای نیز اشاره کرد و اظهار داشت: علی‌رغم حسن نیت جمهوری اسلامی ایران و انجام مذاکرات آمریکایی‌ها از برجام خارج شدند و نشان دادند که پای مسئولیت بین‌المللی خویش نمی‌ایستند؛ ولی ما علیرغم اینکه فشارهای اقتصادی مشکلاتی برایمان ایجاد کرده؛ اما با استفاده از ظرفیت‌های داخلی خودمان روی پای خود ایستادیم. به گونه ای که رئیس جمهور آمریکا تلاش کرد نفت ایران را به صفر برساند و یا در کشور ما را به هم بریزد، با ائتلاف ضد ایرانی در منطقه ایجاد کند، ولی در هیچ کدام از این ادعاها موفق نبود. حتی اخیرا به آبهای سرزمین ما حمله کردند، اما ما مقابله جدی کردیم و اگر مجدداً اقدامی بکنند، ما قوی‌تر عمل خواهیم کرد و در مقابل کشوری که نظامات را به هم میریزد، باید ایستاد.
در پایان بارون ضمن تشکر از نقطه نظرات ارزشمند و شفاف ریاست مجلس شورای اسلامی افزود: ما استقبال می‌کنیم که از ظرفیت جمهوری اسلامی ایران در خصوص مسائل منطقه‌ای خصوصاً یمن و سوریه استفاده کنیم، ایران همیشه به دنبال چندجانبه گرایی است و ما از آن استقبال می کنیم.
انتهای پیام
