تکرار ادعاهای نتانیاهو علیه ایران در دیدار با بولتون
نخست وزیر رژیم صهیونیستی که با دیگر هم تیمی خود در "تیم ب" نشست مطبوعاتی گذاشته بود، به تکرار لفاظی‌های خود علیه کشورمان پرداخت.
به گزارش ایسنا، بنیامین نتانیاهو در نشست خبری مشترک با جان بولتون مشاور امنیت ملی آمریکا در سرزمین‌های اشغالی که پیش از دیدار آنها برگزار شد، باز هم ادعاهای واهی خود علیه کشورمان را تکرار کرد و مدعی شد که ایران عامل بی‌ثباتی منطقه است.
به نوشته روزنامه اورشلیم پست، نتانیاهو در این ادعاهای خود گفت: ایران از درآمدش از توافق هسته‌ای برای دنبال کردن اهداف خود در منطقه استفاده می‌کند.
همچنین جان بولتون که برای شرکت در نشست سه جانبه‌ای با همتایان روس و صهیونیست خود به سرزمین‌های اشغالی رفته است در این کنفرانس خبری با اشاره به تصمیم روز پنج‌شنبه رئیس جمهور آمریکا برای لغو حمله به ایران گفت که احتیاط ترامپ نباید به عنوان ضعف تلقی شود.
به گزارش ایسنا، روز پنج‌شنبه یک پهپاد جاسوسی آمریکایی که حریم هوایی کشورمان را نقض کرده بود توسط یک ایران هدف قرار گرفت و سرنگون شد.
رئیس جمهور آمریکا می‌گوید که ابتدا قصد داشته در پاسخ به این حادثه یک حمله علیه ایران انجام دهد اما دقایقی پیش از اجرای تصمیمش آن را لغو کرده است. وی سپس ادعا کرد علت انصرافش از حمله، شمار تلفات جانی احتمالی بوده است. واشنگتن مدعی است که پهپاد گلوبال هاوک در حریم هوایی بین‌المللی در حال عملیات بوده است.
این در حالی است که یک مقام ارشد دولت آمریکا به تازگی اذعان کرده است که آمریکایی‌ها به دلیل ترس از اینکه این پهپاد احتمالاً حریم هوایی ایران را نقض کرده بود، از حمله منصرف شده‌اند.
انتهای پیام
