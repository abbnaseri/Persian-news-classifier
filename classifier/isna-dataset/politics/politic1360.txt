‍ لزوم تقویت نظارت بر مجتمع‌های تفریحی توریستی قم
 دادستان عمومی و انقلاب قم بر لزوم تقویت نظارت بر مجتمع های تفریحی توریستی تاکید کرد.‌
به گزارش ایسنا، مهدی کاهه با توجه به وضعیت رعایت مسائل اخلاقی و ناهنجاری‌های اجتماعی در برخی مجتمع‌های تفریحی توریستی استان قم گفت: مقابله جدی با آسیب‌های اجتماعی به ویژه در حوزه حجاب و عفاف و نیز لزوم حفظ ارزش های اسلامی و اخلاقی به منظور ارتقاء امنیت پایدار اجتماعی و پاسخ به مطالبات مردم انقلابی شهر کریمه اهل بیت در مجتمع های تفریحی توریستی ضرورت دارد که دستورات قضایی لازم  به اداره کل میراث فرهنگی، صنایع دستی و گردشگری و سایر نهادهای مسئول استان ابلاغ شد.
وی افزود: نهادهای متولی و ذی ربط باید نظارت بیشتری را بر مجتمع های تفریحی، رفاهی، خدماتی و توریستی اعم از درون شهری و  بین راهی با هدف پیشگیری از وقوع هرگونه ناهنجاری داشته باشند و در صورت عدم توجه جهت برخورد قضایی به دستگاه قضایی معرفی کنند.
این مقام قضایی ادامه داد: مسافرینی که وارد حریم شهر مقدس قم نیز می شوند باید شئونات و حرمت کریمه اهل بیت که پایتخت معنوی جهان تشیّع است را حفظ نمایند و هرگز اجازه نخواهیم داد که حضور اندکی از افراد حتی مسافرینی که اصول و ارزش های اسلامی و اخلاقی انقلاب اسلامی را رعایت نمی نمایند ، حرمت شکنی کنند و از همین رو به محض وصول گزارش با هنجارشکنان برخورد قانونی قاطع خواهد شد.
انتهای پیام
