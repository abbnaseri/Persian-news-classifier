انتقاد تند نماینده ایالت کنتاکی از ترامپ به دلیل مطالعه نکردن برجام
یک عضو مجلس نمایندگان آمریکا با احمق خطاب کردن رئیس جمهور کشورش، خطاب به او گفت که ترامپ می‌بایست پیش از خروج از توافق هسته‌ای آن را مطالعه می‌کرد.
به گزارش ایسنا به نقل از پایگاه خبری هیل، جان یارموت نماینده ایالت کنتاکی آمریکا با انتشار پیامی در صفحه توئیتر خود به اظهارات مکرر دونالد ترامپ، رئیس جمهور آمریکا که می‌گوید هدف از سیاست‌های او درقبال ایران عدم دستیابی این کشور به سلاح هسته‌ای است، واکنش نشان داد و ترامپ را احمق و ابله خواند.
وی در پیام خود نوشت: ای آدم ابله و احمق؛ سومین خط از توافق هسته‌ای با ایران این مسئله را تضمین کرده است. تو می‌بایست پیش از تصمیم خود برای خروج از این توافق آن را مطالعه می‌کردی.
این نماینده دموکرات همچنین در پیام خود تصویری از بخش "مقدمه و شروط کلی" در برجام را منتشر کرده که حاوی خطی است که او در توئیتش به آن اشاره دارد.
رئیس جمهور ترامپ بارها در اظهارات خود تاکید کرده است که آمریکا نمی‌خواهد ایران به سلاح هسته‌ای دست یابد.
تنش میان تهران و واشنگتن در یک سال گذشته پس از تصمیم ترامپ برای خروج یک‌جانبه از توافق هسته‌ای ۲۰۱۵ و سپس بازگرداندن تحریم‌ها علیه ایران تشدید شده است. دولت آمریکا سپس نام سپاه پاسداران را در فهرست  گروه‌های تروریستی قرار داد و تحریم‌های جدید نیز علیه جمهوری اسلامی وضع کرد.
این در حالی است که رئیس‌جمهور آمریکا ادعا می‌کند خواهان مذاکره با ایران است و سیاست‌هایش برای فشار حداکثری بر ایران آوردن این کشور پای میز مذاکره برای رایزنی درباره یک توافق جدید است.
ترامپ همچنین شب گذشته با امضا یک دستور تحریم‌های جدید دیگری علیه ایران اعمال کرد و گفت که این، پاسخی مناسب به اقدامات ایران است که او آن را تحریک‌آمیز توصیف کرد.
وی افزود: من به دنبال درگیری با ایران نیستم. من خواهان گفت‌وگو درباره آن چیزی هستم که باید درباره‌اش با هر کسی که می‌خواهد گفت‌وگو کند، حرف بزنم. در این میان، کسی چه می‌داند چه اتفاقی خواهد افتاد. من تنها می‌توانم بگویم که نمی‌توانیم به ایران اجازه دهیم به سلاح هسته‌ای دست یابد.
رئیس جمهور آمریکا سپس گفت که این تحریم‌ها حتی اگر ایران پهپاد آمریکایی را ساقط نمی‌کرد باز هم اعمال می‌شد. استیو منوچین، وزیر خزانه‌داری آمریکا نیز گفت که برخی از این تحریم‌ها در دستور کار قرار داشته و برخی هم در پی اقدامات اخیر ایران وضع شده است.
روز پنج‌شنبه گذشته یک پهپاد جاسوسی آمریکا توسط یک موشک ایرانی هدف قرار گرفت و سرنگون شد. مقامات آمریکایی بلافاصله پس از این حادثه ادعا کردند که هواپیمای آنها در حریم هوایی بین‌المللی در حال پرواز بوده است.
به گزارش ایسنا، رئیس جمهور آمریکا در حالی به شکلی تمسخرآمیز تاکید می‌کند که وی به تهران اجازه نمی‌دهد، سلاح هسته‌ای داشته باشد که جمهوری اسلامی ایران همواره در گذشته ادعاهای غرب و آمریکا در این زمینه را قویاً رد می‌کرد و تاکید داشته که سلاح هسته‌ای هیچ جایی در دکترین دفاعی ایران ندارد. بنابراین، ایران هرگز به دنبال دستیابی به ظرفیت تولید سلاح هسته‌ای نیست.
شایان ذکر است که ایران برای اطمینان جامعه بین‌الملل از این مسئله و با هدف تعامل با جهان وارد مذاکرات هسته‌ای با گروه موسوم به ۱+۵ شد که در نهایت به حصول برجام انجامید. هدف از این توافق لغو تحریم‌های وضع شده علیه کشورمان در ازای محدود شدن برنامه هسته‌ای ایران است. توافقی که واشنگتن سال گذشته آن را زیر پا گذاشته و یک‌جانبه از آن خارج شد.
ایران اعلام کرده است که پس از گذشت یک سال از خروج آمریکا از برجام اکنون قصد دارد اجرای برخی تعهداتش در این توافق را کاهش دهد.
این اظهارات غیر عقلانی رئیس جمهور آمریکا همچنین در حالی است که آژانس بین‌المللی انرژی اتمی در تمامی گزارشات خود از اجزای تعهدات هسته‌ای در برجام تائید کرده است که ایران به‌طور کامل به توافق عمل می‌کند.
انتهای پیام
