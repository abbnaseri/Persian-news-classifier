دلایل افزایش قیمت لبنیات از زبان یک عضو کمیسیون کشاورزی 
یک عضو کمیسیون کشاورزی ضمن ارائه توضیحاتی در مورد علل افزایش قیمت لبنیات گفت: هر کسی در هر مغازه‌ای هر قیمتی برای هر کالایی که بخواهد، می‌گذارد. در واقع قیمت را بیشتر خود فروشنده تعیین می‌کند تا دولت و دستگاه‌های نظارتی.
جلال محمودزاده در گفت‌وگو با ایسنا در مورد افزایش قیمت لبنیات اظهار داشت: بخشی از افزایش قیمت شیر به علت افزایش قیمت نهاده‌های دامی است. در مورد افزایش قیمت نهاده‌های دامی چندین عامل وجود دارد. اولین عامل افزایش قیمت بی‌رویه خود نهاده‌هاست. مسئول این افزایش قیمت، شرکت پشتیبانی امور دام است. وظیفه این شرکت وارد کردن و توزیع به موقع این نهاده‌ها به دامداران است. این شرکت هم‌اکنون بسیار ناکارآمد است. در حال حاضر بارگیری محمولاتی مثل جو و علوفه هم مشکلاتی دارند. ماشین‌هایی که می‌خواهند این محمولات را بارگیری کنند ۳-۴ برابر قیمت حمل را بالا برده‌اند.
این عضو کمیسیون کشاورزی شرکت‌های واردکننده نهاده‌های دامی را انحصاری دانست و گفت: واردات نهاده‌های دامی به سختی و در یک بروکراسی اداری وسیع در حال شکل‌گیری است. اگر شرکت‌های بیشتری نهاده را وارد می‌کردند، این شرکت‌ها با هم رقابت کرده و نهاده با نرخ کمتری تولید می‌شد. شرکت‌های انحصاری تولید نهاده‌ها در میزان واردات دست می‌برند و نهایتاً در بالا رفتن بی‌رویه قیمت نهاده‌ها تأثیر می‌گذارند.
وی افزود: از طرف دیگر قیمت ماشین‌آلات کشاورزی و اقلامی که برای تولید علوفه نیاز است، چندین برابری شده است. این اتفاقات قیمت تمام شده محصول را بالا می‌برد. به عبارت دیگر دامدار برای اینکه روی پای خود بایستد مجبور است که شیر را گران‌تر بفروشد. دامدار نمی‌تواند ضرر کند زیرا اگر ضرر کند نمی‌تواند به تولید ادامه دهد.
نماینده مردم مهاباد در مجلس ضمن انتقاد از عملکرد دولت در این زمینه تصریح کرد: دولت باید اقدامات مناسبی در توزیع نهاده‌های دامی و پرداخت تسهیلات ارزان قیمت برای خرید یا واردکردن دام انجام می‌داد که انجام نداده است. بخش دیگری از مشکل به کارخانه‌های تبدیلی صنایع کشاورزی برمی‌گردد. هزینه این کارخانه‌ها نیز چندین برابر شده است. ماشین‌آلات، هزینه حمل و… افزایش پیدا کرده است. بخش سوم مشکل مسئله توزیع است. تعدادی دلال وجود دارد که در این وساطت شرکت کرده و پول‌هایی را به جیب می‌زنند. در واقع ما در سیستم توزیع هم مشکل داریم. شرکت‌های توزیع‌کننده و تعاونی‌ها یا فعال نیستند و یا انحصاری‌اند.
وی با اشاره به «مشکلات نظارتی در افزایش قیمت لبنیات» گفت: هر کسی در هر سوپرمارکتی هر قیمتی برای هر کالایی که بخواهد، می‌گذارد. در واقع قیمت را بیشتر خود فروشنده تعیین می‌کند تا دولت و دستگاه‌های نظارتی. این اتفاق باعث می‌شود که بازار غیرشفاف در کشور شکل بگیرد. یک وقت بود که فقط مصرف‌کننده‌ها ناراضی بودند. هم‌اکنون هم تولیدکننده‌ها ناراضی هستند و هم مصرف‌کننده‌ها. این وضعیت نتیجه بازار غیرشفاف است.
محمودزاده در انتقاد از عملکرد وزارت جهاد کشاورزی در زمینه دامداری با تاکید بر ضرورت توجه بیشتر دولت به بخش کشاورزی گفت: داد تمامی تولیدکنندگان زنجیره‌ای به آسمان رسیده است. نهاده‌ای به این زنجیره‌ها نمی‌رسد. در سالی که سال رونق تولید است وزارت کشاورزی قدمی در جهت رفع مشکلات برنمی‌دارد. به همین دلیل نمایندگان رو به استیضاح وزیر کرده بودند تا تغییری در بدنه وزارت جهاد تغییراتی به وجود آورند.
وی در پایان در پاسخ به این پرسش که استیضاح وزیر جهاد کشاورزی به کجا رسید؟ گفت: روز یکشنبه محمود حجتی برای پاسخگویی به بعضی سوالات به کمیسیون کشاورزی خواهد آمد.
انتهای پیام
