موسوی: مگر تحریمی مانده که آمریکا اعمال نکرده باشد/ بگذارید به تحریم‌هایشان ادامه دهند
سخنگوی وزارت خارجه گفت، تحریم‌های آمریکا تنها جنبه تبلیغی دارد و هرگونه تحریمی که مورد نظر آمریکا بوده تاکنون اعمال شده و دیگر تحریمی باقی نمانده است.
به گزارش ایسنا، سید عباس موسوی در گفت‌وگو با خبرگزاری صدا و سیما در واکنش به پیام ترامپ که دیشب در شبکه اجتماعی نوشته بود که دوشنبه تحریم‌های جدیدی علیه ایران اعمال می‌کند، گفت: دولت آمریکا انواع تحریم‌ها از افراد، شرکت‌ها، تروریسم و جنگ اقتصادی را علیه ایران به کار برده، مگر تحریمی مانده است که دولت آمریکا علیه ایران اعمال نکرده باشد؟
وی افزود: اگر واقع بینانه نگاه کنیم این تحریم‌ها برای آن‌ها تنها جنبه تبلیغی دارد.
موسوی گفت: الان ۴۰ سال است که آن‌ها ما را تحریم می‌کنند و ما ۴۰ سال است که در مقابل آن‌ها مقاومت می‌کنیم.
سخنگوی وزارت خارجه با تأکید بر اینکه نمی‌داند چه تحریمی مانده است که بخواهند اعمال کنند با طعنه گفت: بگذارید آن‌ها به تحریم‌های خودشان ادامه دهند تا ببینیم چه اتفاقی می‌افتد!
انتهای پیام
