سردار حاجی زاده: به جای پهپاد می‌توانستیم هواپیمای آمریکایی با 35 سرنشین را ساقط کنیم
فرمانده هوا فضای سپاه پاسداران گفت: به هواپیمای جاسوسی متجاوز آمریکایی چهار بار هشدار داده شد و سپس به این پهپاد شلیک شد.


به گزارش ایسنا، سردار ابوالفضل حاجی زاده در مراسم نمایش قطعاتی از پهپاد سرنگون شده آمریکایی اظهار کرد: در اولین ساعات بامداد روز پنجشنبه یک فروند هواپیمای جاسوسی رژیم تروریستی آمریکا با نقض فضای سرزمین ایران و بدون توجه به اخطار قرارگاه پدافند هوایی ارتش و با زیر پا گذاشتن مقررات بین‌المللی به فضای ایران تجاوز کرد و توسط پدافند هوافضای سپاه مورد اصابت قرار گرفت و ما موفق شدیم بخش‌هایی از قطعات این هواپیما را از نزدیکی سواحل ایران جمع‌آوری کنیم.
وی همچنین خاطرنشان کرد: هواپیمای جاسوسی آمریکا (MQ-۴C) از پایگاه ظفره امارات و از نزدیکی ابوظبی به پرواز درآمد و با خاموش کردن سامانه‌های فعال و تجهیزاتی که معرف هر هواپیمایی است حرکت خود را ادامه داد. این هواپیما با پنهان کاری کامل از تنگه هرمز به سمت شرق حرکت کرد و سپس بعد از چند ساعت مجدد به سمت غرب برگشت و قرارگاه پدافند هوایی ارتش مجدداً و ۱۰ دقیقه قبل از شلیک، به این هواپیما اخطار داد.
فرمانده هوا فضای سپاه پاسداران در ادامه با اشاره به اینکه این هواپیما اخطارها را به ایستگاه خود منتقل می‌کند بیان کرد: کسانی که هدایت هواپیما را در اختیار دارند اخطارها را شنیدند ولی به آن توجه نکردند. با توجه به اینکه این هواپیما وارد حریم سرزمینی ایران شده بود، هوافضای سپاه آن را سرنگون کرد.
سردار حاجی زاده ادامه داد: آمریکا یکی از گران‌ترین و پیشرفته‌ترین هواپیمای جاسوسی خود را از دست داد. قطعات این هواپیما سند تجاوز هوایی آمریکا به سرزمین کشورمان است که البته برای اولین بار رخ نمی‌دهد و ما بزرگترین کلکسیون از پهپادهای آمریکایی را در اختیار داریم. اینها نشانه‌های بی توجهی آمریکا به مقررات بین‌المللی است.
وی با اشاره به اینکه مسئولان آمریکایی ادعا کردند این هواپیما وارد سرزمین ایران نشده است خاطرنشان کرد: مسئله، مسئله بین دو کشور همسایه نیست بلکه مسئله بین ایران و دشمنان ماست. این هواپیما یک هواپیمای معمولی متعلق به کشورهای همسایه نیست که اشتباه کرده باشد. این هواپیما یک هواپیمای جاسوسی است و در واقع پیشرفته‌ترین هواپیمای جاسوسی دنیاست. اگر ما چنین اقدام متقابلی انجام می‌دادیم و در نزدیکی سواحل واشنگتن پرواز می‌کردیم آنها چه عکس‌العملی نشان می‌دادند؟ ما به وظیفه خود عمل کردیم. امنیت ملی و دفاع از ملت ایران و تمامیت ارضی کشور خط قرمز ماست.
حاجی زاده گفت: ساعت ۲:۰۵ بامداد پنجشنبه دو اخطار و ساعت ۳:۵۵ هم دو اخطار دیگر به این هواپیما داده شد و نهایتاً ساعت ۴:۰۵ صبح پنجشنبه مورد اصابت قرار گرفت. در واقع پدافند هوایی ارتش چهار بار به این هواپیما اخطار داد ولی به این اخطارها توجه نشد. البته یک هواپیمای جاسوسی دیگر نیز نزدیک این هواپیما در حال پرواز بود که ۳۵ خدمه پروازی داشت و ما می‌توانستیم آن را هم مورد اصابت قرار دهیم و این حق ما بود اما هواپیمای بدون سرنشین را مورد اصابت قرار دادیم.
وی در پایان گفت: پیش از این نیز ما به سمت هواپیمای MQ-9 آمریکایی که وارد حریم سرزمینی ما شده بود شلیک اخطار انجام داده بودیم که آنها هم متوجه این مسئله شدند ولی آمریکایی‌ها بنا ندارند به مقررات بین‌المللی توجه کنند.
انتهای پیام
