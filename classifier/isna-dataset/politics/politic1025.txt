اختلاف قیمت ارز دولتی و آزاد به کجا می‌رود؟
یک عضو کمیسیون صنایع و معادن مجلس گفت: اگر خبر اختلاف ۵ تا ۱۰ میلیون تومانی حقوق معلمان و سایر کارکنان دولتی نادرست است دروغگویان باید رسوا شوند اما اگر درست است باید مورد رسیدگی جدی قرار گیرد.
به گزارش ایسنا، ولی ملکی در نطق میان دستور امروز (دوشنبه)مجلس، اقدام سپاه پاسداران انقلاب در ساقط کردن پهپاد آمریکایی در آبهای سرزمینی جمهوری اسلامی ایران را نشان دهنده توان بازدارندگی، دفاعی و فناوری ایران اسلامی دانست.
وی ادامه داد: این اقدام موجب نقش بر آب شدن نقشه شوم آمریکایی‌ها و اذنابش شد.
نماینده مردم مشکین‌شهر در مجلس با اشاره به مشکلات معیشتی و اقتصادی جامعه، گفت: فشار اقتصادی افسارگسیخته دمار از روزگار مردم درآورده است. در چنین شرایطی شنیدن تخصیص ارز دولتی ۴۲۰۰ تومانی به خیریه‌ها، افراد و شرکت‌هایی که با جعل اسناد و نفوذ در بدنه وزارتخانه‌ها و بانک مرکزی مبادرت به واردات ماشین‌آلات دست دوم می‌کنند بسیار دردآور است. ارز ۴۲۰۰ تومانی برای کالاهای اساسی اختصاص یافته است اما اسناد و مدارک و خبرهایی دارم که این ارز در جای خودش هزینه نشده است.
این عضو کمیسیون صنایع و معادن مجلس خواستار شفاف‌سازی وزارتخانه‌های اقتصاد، صنعت، اطلاعات و جهادکشاورزی و بانک مرکزی در این خصوص شد.
ملکی ادامه داد: مردم باید منشاء تخلف در این قضیه را بدانند. اختلاف قیمت ارز دولتی و آزاد به کجا می‌رود؟ نمایندگان مجلس وظیفه بازخواست مدیران اجرایی برای یافتن پاسخ این سوال را دارند. از هیات رییسه مجلس می‌خواهم این مسئله را پیگیری کند.
وی حمایت از بخش تولید را ضروری دانست و افزود: در سال رونق تولید باید به واحدهای تولیدی نیمه فعال و راکد توجه شود تا با عرضه بیشتر کالا قیمت‌ها کنترل شود اما متاسفانه اخبار و اطلاعات دیگری در این زمینه به دستم رسیده است.
نماینده مردم مشکین‌شهر در مجلس خطاب به رییس‌جمهور مدعی شد: آیا خبر دارید که سه دهک جامعه چندین ماه است که طعم گوشت را نچشیده‌اند؟ آیا اطلاع دارید که پدری که از تامین حداقل مخارج زندگی عاجز است چه فشار روحی و روانی سنگینی را تحمل می‌کند؟ آیا اشک خانم سرپرست خانواده یا دختر یتیمی که تنها درآمدشان یارانه ۴۵ هزار تومانی است دل شما را به درد می‌آورد؟ رییس‌جمهور محترم اجرا نکردن مصوبه مجلس و ایجاد تبعیض آشکار در افزایش حقوق معلمان عزیز با کارکنان سایر ادارات را چگونه توجیه می‌کنید؟
ملکی گفت: اخیرا برخی همکاران مجلس در مناظره‌ای اسناد و مدارکی رو کرده‌اند مبنی بر اینکه بین حقوق معلمان و کارکنان سایر دستگاه‌های اجرایی ۵ تا ۱۰ میلیون تومان اختلاف وجود دارد. اگر این اسناد نادرست است باید افشا شود اما اگر درست است باید رسیدگی شود.
انتهای پیام
