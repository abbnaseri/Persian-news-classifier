احساس عدم فساد برگ برنده نظام قضایی است
قائم‌مقام مرکز حفاظت اطلاعات قوه قضائیه گفت: احساس عدم فساد بالاترین برگ برنده نظام قضایی است در حال حاضر کف جامعه می‌گویند فساد در دستگاه قضا وجود دارد اما در آمار این‌چنین نیست.
به گزارش ایسنا، حجت‌الاسلام عبداللهی قائم‌مقام مرکز حفاظت اطلاعات قوه قضائیه در مراسم معارفه رئیس حفاظت اطلاعات دادگستری استان قزوین که امروز در سالن اجتماعات دادگستری قزوین برگزار شد، تصریح کرد: ما در کشورمان یک پناهگاه معنوی داریم و امام رضا (ع) پناهگاهی برای مردم ما شدند، مردم با عشق و علاقه در اولین فرصت به این حرم پناه می‌برند و با پناه آوردن به این حرم خواسته‌های معنوی محقق می‌شود.  وی افزود: براساس ظواهر امور مادی یکسری اماکن دنیا نیز باید برای انسان پناهگاه باشد، در عالم حکومت اسلامی بقا و استمرار حاکمیت اسلام از زمان پیامبر اسلام (ع) تاکنون به‌منظور ایجاد ریسمان متصل از مبدأ به معاد است که معنای عمومی آن عدل است.  قائم‌مقام مرکز حفاظت اطلاعات قوه قضائیه اظهار کرد: هرزمانی که انسان‌ها برای نیازمندی‌های مختلف خود به‌جایی متوسل می‌شوند و می‌خواهند جوابی منطبق بر عدل بگیرند، عدالت‌خانه به‌واقع پناهگاه افرادی است که نیازی دارند و دادگستری می‌تواند به‌عنوان پناهگاه عمل کند.  وی با اشاره به دیدار مدیران دستگاه قضا با مقام معظم رهبری، خاطرنشان کرد: رئیس دادگستری قزوین در ارائه آمار خود یک روش جدیدی ارائه داد و گفت که در استان قزوین به‌عنوان استانی پایلوت، چند معیار برای کاهش در موارد مختلف ازجمله کاهش مراجعین به دستگاه قضا، اطاله دادرسی، آمار زندانیان کیفری، مراجعین به حل را ایجاد کردیم؛ اما باید توجه داشته باشند که برای این‌که کاهش اتفاق بیفتد باید نقطه مقابلی جهت افزایش وجود داشته باشد.  استیفای حقوق جامعه جدی گرفته شود  عبدالهی با بیان اینکه مقام معظم رهبری تأکید دارند که استیفای حقوق عامه باید در همه عرصه‌ها دنبال شود؛ تأکید کرد: در حال حاضر در کشور ما امنیت به‌خوبی برقرار است و در هیچ شهر و روستایی نگرانی در این خصوص وجود ندارد، محال است به مردم مراجعه کنید و بگویند احساس عدم امنیت دارند؛ ممکن است افرادی مورد تعدی قرار بگیرند اما احساس امنیت در کشور نهادینه شده است.  وی عنوان کرد: اگر قلم دستگاه قضا بر سر امنیت وجود نداشته باشد امنیت نداریم، مگر می‌شود جریان تکفیری در دنیا باشد و در حلقه هشت هزار کیلومتری خشکی و دریایی داشته باشیم و دستگاه امنیتی و انتظامی قصد مقابله داشته باشد اما نیازمند احکام قضایی نباشد؟  قائم‌مقام مرکز حفاظت اطلاعات قوه قضائیه تصریح کرد: سرنشین حوزه اقیانوس امنیت و آرامش کشور دستگاه قضایی است، اما باید بررسی کرد که چه اتفاقی افتاده که این جایگاه و شأن امروز به‌جایی کشیده شده است که در کف جامعه ولو غلط بگویند که فساد در دستگاه قضا وجود دارد.  وی یادآور شد: در کف جامعه می‌گویند وقتی ما وارد دستگاه قضا می‌شویم احساس عدم وجود فساد در ما نهادینه نمی‌شود درحالی‌که آمار این را نشان نمی‌دهد، به همین دلیل است که مقام معظم رهبری تأکید دارند که فساد از اندرون دستگاه زدوده شود.  عبدالهی افزود: این سخن نشان از جایگاه بالای دستگاه قضا برای نظام دارد، ولو یک مورد فساد در این دستگاه به‌اندازه صدها مورد جلوه می‌کند و آسیب‌زاست، باید طوری رفتار کنیم که مردم وقتی از دستگاه فضا خارج شدند احساس امنیت داشته و دغدغه‌شان حل‌شده باشد.  وی بیان کرد: یک‌لحظه تصور اینکه هجمه‌ای، بیانی و تحریکی وجود دارد احساس عدم امنیت ایجاد می‌شود، فعالیت ما باید در راستای دفاع از حقوق عامه مردم باشد، احساس عدم فساد بالاترین برگ برنده نظام قضایی و مبانی اصلی آن دفاع از حقوق عامه است.  این مسئول تأکید کرد: دادستان، بازپرس، کارشناس، پزشک قانونی، سازمان زندان‌ها، بازرسی و سایر نهادهای وابسته نیز باید این را دستور کار خود قرار دهند، در حال حاضر جلوه ما در منظر توده عمومی مردم باعظمت است. همه اعضا دستگاه قضا در عدلیه سهیم هستند  وی بیان کرد: رئیس قوه قضاییه درون دستگاه قضایی پرورش پیداکرده است بنابراین انتظار رهبری از رئیس قوه دفاع از حقوق عامه است که استان قزوین نیز باید این موضوع را موردتوجه قرار دهد تا توده مردم در مراجعه به ما احساس آرامش داشته باشند.  عبدالهی تأکید کرد: هر فردی که در تابلو و برگه‌اش آرم دستگاه قضا را گذاشته است حتی اگر وکیل باشد ما به‌عنوان عضو دستگاه قضا به آن نگاه می‌کنیم، برخی از وکیل‌ها می‌گویند که سازمان مردم‌نهاد هستند درحالی‌که حق ندارند این را بگویند، چراکه اگر دادگستری و دستگاه عدلیه وجود نداشته باشد شما نمی‌توانید به منویات مادی خود برسید.  وی عنوان کرد: اگر عدلیه هستیم همه مجموعه سهیم است، نمی‌شود کارشناس از قاضی حکم کارشناسی را بگیرد در قبالش تعدی کند و بگوید قاضی خطا کرد، وکیل حکم را داشته باشد و تعدی کنند بگویند قاضی، همه باید تنویر افکار کنیم، امکان ندارد قسمتی آلوده باشد و بقیه بخواهند سالم کار کنند و آن قسمت آلوده به ما آسیب نرساند.  قائم‌مقام مرکز حفاظت اطلاعات قوه قضائیه تأکید کرد: توجه به این نکته ضروری است، دفاع کردن از حقوق عامه یعنی از همه حتی وکیل؛ شورای حل اختلاف و قاضی انتظار داریم؛ یک‌بخشی از دستگاه آسیب ببیند همه درگیر می‌شوند.  وی افزود: صفر تا صد حوزه کاری را مراقبت کنید، نظارت بر مدیران دفاتر، نظارت بر اعمال وکلا و کارشناسان ضروری است اگر کم‌دقتی باشد همه در معرض آسیب قرار می‌گیرند، اگر دفاع از حقوق عامه ملاک دستگاه قضا است باید عدلیه به صفرتا صد امور ورود پیدا کند و احساس عدم فساد در دستگاه قضا را نهادینه کنیم.  افزایش حوصله تعداد پرونده‌ها را کاهش می‌دهد  عبدالهی یادآور شد: شما باید حوصله شنیدن و گوش شنوا نسبت به پرونده‌ها داشته باشید، یکی از دغدغه‌های وسیع مردم ما در مراجعه به عدلیه این است که کسی به ما محل نمی‌گذارد، این محل نمی‌گذارد نهادینه‌شده است مثلاً می‌گویند بازپرس با کارخانه‌دار چند ساعت حرف می‌زند اما برای من سریع قرار را تعیین کرده است.  وی خاطرنشان کرد: این مسئله آن‌قدر نهادینه‌شده است که می‌گویند اگر می‌خواهید پاسخ بگیرید باید دلال داشته باشید یا باید از این دلالی که قاضی از آن اطلاعی ندارد استفاده لسانی یا مادی صورت بگیرد و این به یک باور تبدیل شده است.  قائم‌مقام مرکز حفاظت اطلاعات قوه قضائیه عنوان کرد: قرار تأمین صادر کردن ساده است اما باید توجه داشت که سیاست رسمی قوه قضاییه این است که آبروی مردم را نبریم، رفتن یک معلم، دانشجو، مهندس، صنعتگر، خانم، آقا و طلبه به بازداشتگاه همان و ضدانقلاب درست کردن بین چند صد نفر همان، اگر مشکل امنیتی جنایتی دارند و مستند است قرار صادر شود نه اینکه بدون تفهمیم اتهام و سؤال کردن افراد را به داخل زندان بفرستیم.  وی خاطرنشان کرد: حوصله را برای شنیدن حرف مردم افزایش دهیم تا جمعیت کیفری ما کاهش پیدا کند، حوصله به خرج دادن و توجه به افراد ضروری است، رأیی که به تجدیدنظر نرسد و قراری که مورد اعتراض قرار نگیرد درست است، قاضی که در سال هزار رأی می‌دهد ولی ۸۰۰ رأی نیاز به تجدیدنظر دارد درست نیست و هزینه‌بر است.  عبدالهی بیان کرد: یکی از ملاک‌های بدبینی غیرواقعی که نسبت به عدلیه در کف جامعه دامن زده همین است، به هر قیمتی می‌توانید مانع به نتیجه نرسیدن و طولانی شدن پرونده شوید، هر قیمتی می‌تواند کار شبانه باشد، برخی از افراد در مشورت قضایی غرور دارند درحالی‌که گاهی نیاز به مشورت است و تصمیم اشتباه در برخی بازرسی‌ها شناسایی‌شده است که با مشورت به نتیجه می‌رسید، پرونده‌های مسن زهر کشنده برای دستگاه قضایی شده است مثلاً پرونده‌ای هشت سال پیش مطرح‌شده و بعد از هشت سال نیز نتیجه نداشته است.  با مراجعین با خوش‌رویی برخورد کنید  وی تأکید کرد: برخورد اخلاقی با مراجعین ضروری است، برخی چنان برخورد می‌کنند که در نگاه اول تصورات غلطی ایجاد می‌شود، بعضی از اوقات قاضی با خوش‌رویی رفتار کرده و حکم صادرشده اما اعتراضی وجود نداشته است، هیچ‌کس در قبال حکم عادلانه حتی اگر تلخ باشد ناراحت نمی‌شود اما بدرفتاری آزاردهنده است.  قائم‌مقام مرکز حفاظت اطلاعات قوه قضائیه یادآور شد: دادستان می‌تواند بالای صحنه حکم اعدام قرار بگیرد اما در مجلس ختم هم برود کسی با او برخورد نمی‌کند و اگر تهدید شود نظام قدرت صیانت از او را دارد.  عفو و گذشت را فراموش نکنید  وی یادآور شد: در تخاصم‌ها به عفو و گذشت نیز توجه کنید، اگر نیاز شد به یک خانواده یک ساعت التیام دهیم که منجر به طلاق نشود، در پرونده قتل نیز اگر نیاز است جمعی از دادگستری برویم و رضایت بگیریم و اگر نیاز است به مددکاری نامه بدهیم که مبلغی را بدهند تا خانواده از هم نپاشد.  عبدالهی بیان کرد: اعضای شورای حل اختلاف و داوری معین قضات قرار بگیرند در این طرح زمان رسیدگی به پرونده‌ها کاهش می‌یابد، تکریم ارباب‌رجوع، رفع تخاصم نیز باید موردتوجه قرار بگیرد، ساماندهی ورود و خروج وکلا و کارشناسان به دستگاه قضا در دستور کار قرار دارد و برای ورود و خروج کارتی تهیه می‌شود.  وی تأکید کرد: با این کارت‌ها مشخص می‌شود هر فرد چند بار در روز تردد در دستگاه قضا دارد، معنا ندارد یک دلال روزی پنج بار وارد دستگاه قضا شود؛ پدیده جدیدی در حال شکل‌گیری است و شاهدان دروغین و دلال‌ها برای گذاشتن سند ورود پیداکرده‌اند این نیز باید مدیریت کنیم.  قائم‌مقام مرکز حفاظت اطلاعات قوه قضائیه خاطرنشان کرد: دستگاه قضایی همان‌گونه که در بحث امنیت مدیریت کرده به‌طوری‌که در دنیا نیز به آن مباهات می‌کنیم، باید احساس عدم فساد در دستگاه قضایی را مدیریت کند.  به گزارش ایسنا در این مراسم سعید اقبالی به عنوان رئیس جدید حفاظت  اطلاعات دادگستری استان قزوین معرفی شد؛‌ پیش از این محمد قاسمی که اکنون داستان قزوین است،‌ به مدت ۱۵ سال در مقام رئیس حفاظت اطلاعات دادگستری استان قزوین خدمت می‌کرد.
 انتهای پیام
