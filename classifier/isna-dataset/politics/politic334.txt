در حوزه نظامی کاملاً راه را بر دشمن بسته‌ و موازنه را معکوس کرده‌ایم
فرمانده کل سپاه با تاکید بر اینکه ما مکلف به فرمول سازی غلبه بر دشمن در همه سناریوها هستیم، گفت: امروز قدرت جهانی ما معتبر، شناخته شده و دارای ظرفیت بازدارندگی فوق‌العاده‌ای است و در صحنه واقعی توانستیم هیمنه ساختگی و تصنعی آمریکا را که در فضای روانی دنیا به وجود آمده بود، بشکنیم.
به گزارش ایسنا به نقل از سپاه نیوز، سردار سرلشکر پاسدار حسین سلامی فرمانده کل سپاه پاسداران انقلاب اسلامی در جمع مسئولین و کارکنان قرارگاه سازندگی خاتم‌الانبیاء (ص) با بیان اینکه قرارگاه ایفاگر نقش مهمی در جنگ اراده‌ها در عرصه نبرد اقتصادی با دشمن است، گفت:  در شرایط خطیر و سرنوشت‌ساز کنونی، قرارگاه نقاط افتخار، عزت، سربلندی و امید بسیاری را برای ملت ایران روشن و در قلب و ذهن دشمنان ناامیدی ایجاد کرده است.

وی با اشاره به نقش آفرینی قرارگاه سازندگی خاتم‌الانبیاء(ص) در بحران‌های مختلف، اظهار کرد: در شرایط سخت و بحران‌های طبیعی از قبیل زلزله و سیل که در نقاط مختلف کشور به وقوع پیوست، حضور میدانی موفق و مؤثر قرارگاه همراه با سایر دستگاه ها و نهادهای امدادی و خدمت رسان، التیام‌بخش بسیاری از آلام و دردهای  مردم بود.

سرلشکر سلامی با تاکید بر اینکه در مسیر مقاومتی توأم با حرکت، پیشرفت و شکست‌ دادن دشمن قرار داریم، گفت: ما در حال برقراری یک موازنه فشار با دشمن هستیم؛ مسیر مقاومت ما یک سویه نیست و امروز دشمن با همه استعداد و ظرفیت خود به میدان آمده و همه ارکان و اجزای فشار خود را در یک فضای عملیاتی و نزدیک به ما فعال کرده است؛ در عین حال ما نیز در شکل فیزیکی، سیاسی و اقتصادی در حال دست و پنجه نرم کردن با دشمن هستیم.

فرمانده کل سپاه با بیان اینکه دشمن در هر مقطعی یک عرصه را مرکز ثقل فشار خود قرار داده و بقیه صحنه ها را در آن راستا فعال می‌کند، تصریح کرد: در مقطعی جنگ نظامی نقطه تمرکز اصلی دشمن بود و عملیات روانی، سیاسی، اقتصادی و اطلاعاتی در حمایت از آن فعال شد، اما در مقطع کنونی جنگ اقتصادی میدان مرکزی مواجهه دشمن با ما است؛ به این معنا که امروز در نقطه تقاطع یک فشار اقتصادی جهانی بسر می‌بریم.

وی هدف جنگ‌ها را  تحمیل اراده‌ها دانست و افزود: تا زمانی که جنگ به صحنه ذهن‌ها و قلب‌ها منتقل نشود و ملتی تابع اراده دشمن نشود، هیچ اتفاقی رخ نمی دهد؛ تلاش دشمن هم این است که میدان مانور اقتصادی، سیاسی و فرهنگی را به سمت تزلزل اراده‌ها پیش برده و نقطه تسلیم ایجاد کند، اما ما توانسته‌ایم اجزای این استراتژی پیچیده را از هم باز کرده و شاکله به هم پیوسته دشمن را بشکنیم.

سرلشکر سلامی با بیان اینکه ما اجزای قدرت و سیاست دشمن را منفصل و آنها را کم خاصیت و یا خنثی کرده‌ایم، گفت: در حوزه نظامی کاملاً راه را بر دشمن بسته‌ایم و موازنه را معکوس کرده‌ایم؛ شاید تا چندی پیش برخی تصور می کردند که اگر در مقابل دشمن به مذاکره روی نیاوریم، گزینه جنگ اجتناب‌ناپذیر است، اما شرایط به گونه‌ای رقم خورد که دشمن حتی در ذهن خود از موضوع جنگ به هراس افتاد و شرایط معکوس شد.

وی خاطرنشان کرد: در وضعیت کنونی این دشمنان هستند که از وقوع جنگ نگرانند و این نگرانی در رفتارهای فیزیکی و تاکتیکی آنها نمایان است.

فرمانده کل سپاه افزود: این استراتژی در عرصه سیاسی هم تکرار شد و سرانجام آنها اعلام کردند که قصد مواجهه نداریم و منصرف شده ایم؛ در واقع این یک عقب نشینی بود که طراحی کردند تا آبرومندانه از مخمصه خود ساخته نجات پیدا کنند، اما جهان واقعیت نهفته در این مدل را سنجید و امروز نسبت به اقتدار و قدرت ایران اسلامی اعتماد جدیدی در دنیا به وجود آمده است.

وی با تاکید بر اینکه ما مکلف به فرمول سازی غلبه بر دشمن در همه سناریوها هستیم، تصریح کرد: امروز قدرت جهانی ما معتبر، شناخته شده و دارای ظرفیت بازدارندگی فوق‌العاده‌ای است و در صحنه واقعی توانستیم هیمنه ساختگی و تصنعی آمریکا را که در فضای روانی دنیا به وجود آمده بود، بشکنیم.

فرمانده کل سپاه  ملاقات نخست وزیر ژاپن با مقام معظم رهبری (مد ظله العالی ) را نقطه شکست سیاسی سنگین برای دشمن و ظهور قدرتمند هویت مقاومت جدید برای نظام مقدس جمهوری اسلامی توصیف و خاطرنشان کرد: پس از این دیدار تراز قدرت سیاسی ما در جهان بالا رفت و داستان انزوای ایران موضوعی باطل تلقی شد.

وی تقابل دشمن با ایران اسلامی در جنگ اقتصادی  بر سر الگو و مدل عنوان کرد و گفت: آنها می‌خواهند نشان دهند که نظامی بر پایه اسلام و مستقل از قدرت‌های استکباری نمی‌تواند ادامه حیات دهد و باید با قواعد مورد نظر آنها زندگی کند اما ما خلاف این موضوع را به اثبات رساندیم و نشان دادیم می‌توان با تکیه بر نظام اسلامی و ولایی، مستقل، پیشرفته، آباد و آزاد زندگی کرد.

سرلشکر سلامی در ادامه با تاکید بر اینکه کشوری که برپایه اسلام بنا نهاده شده است، باید پیشرفته و مدرن بوده و حرف‌های قوی برای گفتن داشته باشد، خطاب به مدیران و کارکنان قرارگاه سازندگی خاتم‌الانبیاء(ص) گفت: اینجا میدان عمل شما است که با گشایش راه برای حرکت در مسیر پیشرفت، سرافرازی، سربلندی، افتخار و شخصیت آفرینی ملی، کشور را از بن‌بست خارج می‌کنید.

وی تجسم هویت هر کشور را در تبلور عناصر هویتی در کالبد جامعه آن دانست و با تاکید بر این که اسلام ملت تابع خود را رشید، مجهز، معتبر، عزیز و قدرتمند می‌سازد و برای آن بازدارندگی ایجاد می کند، گفت: کشوری که در علم، اقتصاد ،فرهنگ، اخلاق، معنویت و زیرساخت و فناوری می‌درخشد ایمن شده  و در معرض خطر قرار نمی گیرد؛ ما امروز از چنین ظرفیتی برخورداریم و قرارگاه با فعالیت در این عرصه توانسته است برای جامعه نقطه امید ایجاد ‌کند.

سرلشکر سلامی خاطرنشان کرد: نوع فعالیت قرارگاه سازندگی خاتم‌الانبیاء(ص) اشتغال‌آفرین است و بنای استقلال کشور را پایه‌ریزی می‌کند؛ زمانی که مردم در همه جا آثار وجودی و تلاش‌های قرارگاه را مشاهده می کنند، به آرامش می‌رسند و به همین دلیل است که شما همواره در معرض تهدید، تحریم و عملیات روانی دشمن هستید.

فرمانده کل سپاه در پایان ضمن قدردانی از تلاش‌های مجاهدانه فرماندهان، مدیران و کارکنان قرارگاه  سازندگی خاتم‌الانبیاء(ص)،  از دکتر سعید محمد به عنوان مدیری متخصص، پاک،با انگیزه و جهادی در ادامه سکانداری و فرماندهی قرارگاه  یاد کرد و گفت: همه شما در یک جبهه الهی هستید و همچنان باید بیرق‌های پیروزی را بر فراز قله‌های پیشرفت به اهتزاز درآورید.

انتهای پیام
