بیگدلی: نباید به بهانه افزایش قیمت‌ها جیب نیازمندان را خالی‌تر کنیم
نماینده مردم خدابنده در مجلس ضمن تاکید به اصلاحات ساختاری در مجلس شورای اسلامی گفت: برگزاری جلسات معمولی و بررسی طرح‌های غیر ضروری در شرایط ویژه کنونی کشور جز از دست دادن فرصت‌ها و منابع مالی آنچنان سودی به حال کشور ندارد.
به گزارش ایسنا، احمد بیگدلی در جلسه علنی امروز (یکشنبه) مجلس شورای اسلامی در نطق میان دستور ضمن تشکر از سفر معاون اول رئیس جمهور به شهر زنجان گفت: امیدوارم مصوبات این سفر هر چه سریع‌تر عملیاتی شود.
این عضو کمیسیون اجتماعی مجلس اظهار داشت: در حال حاضر کشورمان در شرایطی ویژه قرار گرفته است. شرایط ویژه تصمیمات ویژه می‌خواهد. برای تصمیمات ویژه نیز باید از روزمرگی و جلسات غیر مفید پرهیز کنیم. برگزاری جلسات معمولی مجلس و بررسی لوایح غیر ضروری و معمولی – که در هر فرصت دیگری نیز می‌توان به آن پرداخت – در شرایط ویژه و کنونی کشور جز از دست دادن فرصت‌ها و منابع مالی آنچنان سودی به حال کشور نخواهد داشت. به نظر می‌رسد که باید اصلاحات اساسی در ساختار مجلس شورای اسلامی صورت گیرد تا در رأس بودن مجلس بار دیگر ثابت شود.
بیگدلی ضمن تاکید به گرفتن تصمیمات ویژه در شرایط فعلی تاکید کرد: تصمیم گیری در مورد یارانه‌ها و واقعی نمودن قیمت حامل‌های انرژی بسیار مهم است. غیر واقعی بودن قیمت حامل‌های انرژی و پرداخت سوبسید و یارانه به این بخش جز فشار اقتصادی و معیشتی بر قشر متوسط و ضعیف حاصل دیگری ندارد. فروش بنزینی که بالای ۷,۰۰۰ تومان برای دولت تمام می‌شود با قیمت اندک، ریختن یارانه‌های پنهان در جیب سرمایه داران است. نباید به بهانه افزایش قیمت‌ها جیب نیازمندان را خالی‌تر کنیم.
وی گفت: دو نرخی شدن قیمت کالاها در کنار نظام اداری ناکارآمد، باعث ایجاد فساد و گناه خواهد شد. دو نرخی شدن قیمت و قیمت‌های دستوری هیچگاه چاره کار نبوده و نخواهد بود. واگذاری مدیریت اقتصادی خانواده و سهم درآمدی مردم از منابع ملی به خود مردم باعث رونق اقتصادی و افزایش توان مردم و از بین رفتن فسادهای اداری و مشکلاتی که در اجرای اصل ۴۴ قانون اساسی پیش آمده، خواهد شد.
بیگدلی در مورد مشکلات بازنشستگان خطاب به وزیر تعاون، گفت: این عزیزان بعد از ۳۵ سال خدمت صادقانه در حال حاضر نارضایتی شدیدی دارند. وعده حل مشکلات این عزیزان را داده بودید ولی با انتصابات غیرقانونی اخیر خود و بلاتکلیفی سازمان تأمین اجتماعی چاره‌ای جز اقدام جدی مجلس نمی‌گذارید. امیدوارم پاسخ قانع کننده‌ای در محضر نمایندگان مردم، کارگران و بازنشستگان داشته باشید.
نماینده مردم خدابنده در مجلس ادامه داد: نحوه اعطای تسهیلات به مردم عادی و بنگاه‌های تولیدی یکی دیگر از معضلات کنونی کشور است. نحوه مشارکت بانک‌ها با تولید کننده‌ها اسلامی نیست. مشارکت اسلامی سهیم شدن در سود و زیان است. هم اکنون ضرر به پای مردم نوشته می‌شود و بانک‌ها فقط از سود کلان بهره می‌برند. هیچ جای اسلام و قرآن این نحوه مشارکت توصیه نشده است.
بیگدلی خطاب به وزیر کشور، گفت: پاسخ به مطالبه قانونی مردم خدابنده با جمعیت ۱۸۰ هزار نفر خدمت رسانی دقیق است. وقتی به ادارات این منطقه مراجعه می‌شود مسئولان ادارات از نبود امکانات، نیروی انسانی و گسترش شهر با چهار بخش بسیار بزرگ و هفت شهر و جمعیت قابل توجه می‌گویند.
این عضو کمیسیون اجتماعی مجلس در مورد مشکلات فرهنگیان خطاب به رئیس جمهور گفت: شایسته نیست که پس از ۳۰ سال خدمت فرهنگیان، در مورد رتبه بندی و پاداش پایان خدمت این عزیزان بی توجهی شود. خواسته فرهنگیان برخورد قاطع با اختلاس گران صندوق پس انداز فرهنگیان و بانک سرمایه است. همچنین تعلیق حداقل یک ماهه کنکور خواسته اصلی دانش آموزان است. شایسته است حضرت‌عالی رأسا در این موارد ورود کنید. حداقل خواسته ایثارگران و خانواده‌های شهدا حق معیشت و درمان است. متأسفانه عدم تأمین اعتبارات معیشت و درمان باعث بروز مشکلات عدیده‌ای برای این عزیزان شده است.
انتهای پیام
