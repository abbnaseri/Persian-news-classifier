برزگر: قوه قضاییه به وظایف خود عمل کند
یک وکیل دادگستری گفت: اگر قوه قضائیه وظایفش را به درستی انجام می‌داد بسیاری از مشکلاتی که امروز کشور با آن دست و پنجه نرم می‌کند و مردم گرفتار آن هستند به این شکل نبود.
عباس برزگر در گفت‌وگو با ایسنا، در ارزیابی از عملکرد قوه قضائیه اظهار کرد: نکته بسیار مهم، توجه این قوه و سایر بخش‌های نظام به جایگاه قوه قضائیه و وظایفی است که بر عهده آن گذاشته شده و همچنین راهکارهایی که برای بهینه شدن این قوه وجود دارد.
وی افزود: مهم‌تر از آن وظایف رئیس قوه قضائیه است که فصل یازدهم قانون اساسی مربوط به این قوه بوده و اصل ۱۵۶ آن جایگاه این قوه را تعریف کرده و می‌گوید قوه قضائیه، قوه‌ای مستقل و پشتیبان حقوق فردی و اجتماعی و مسئول تحقق بخشیدن به عدالت است.
این وکیل دادگستری با اشاره به این‌که «اصل ۱۵۶ قانون اساسی پنج وظیفه مهم برای قوه قضائیه پیش بینی کرده است»، گفت: اگر این قوه وظایفش را به درستی دهد بسیاری از مشکلات حل می‌شود.
برزگر با یادآوری اینکه یکی از این وظایف قوه قضائیه رسیدگی و صدور حکم در مورد تظلمات، تعدیات، شکایات و امور حسبیه است که قانون معین می‌کند، تصریح کرد: این بخش را قوه قضائیه همیشه انجام داده و در حال حاضر نیز انجام می‌دهد ولی مهم کیفیت کار رسیدگی، صدور حکم و نحوه رسیدگی است. اینکه آیا سریع و به موقع انجام می‌گیرد یا با اطاله‌های طولانی باعث می‌شود که شکل مسائلی که وجود داشته عوض شود و مشکلات و مسائل جدیدی به وجود آید.
وی با بیان اینکه یکی دیگر از وظایف قوه قضائیه احیای حقوق عامه و گسترش عدل و آزادی‌های مشروع است، خاطرنشان کرد: مهم‌ترین بخش وظایف قوه قضائیه نظارت بر حسن اجرای قوانین است که اگر این قوه به درستی بر اجرای قوانین کشور نظارت داشته باشد، تخلفات بخش‌های مختلف دیگر کاهش می‌یابد.
این وکیل دادگستری وظیفه بعدی قوه قضائیه را کشف جرم، تعقیب، مجازات و تعزیر مجرمین و اجرای حدود مدون جزایی اسلام خواند و گفت: این بخش مربوط به بحث شناسایی جرم و مجرم و رسیدگی به این مسائل می‌باشد.
برزگر یادآور شد: وظیفه مهم دیگر این قوه که از وظایف قبلی مهم‌تر است، اقدام مناسب برای پیشگیری از وقوع جرم و اصلاح مجرمین است که همیشه علاج واقعه قبل از وقوع بهتر است. عمده بحث پیشگیری از وقوع جرم به بخش نظارت بر می‌گردد که قوه قضائیه در بخش نظارت ابزاری به نام سازمان بازرسی کل کشور دارد که اگر این سازمان کار خود را به درستی انجام داده، به موقع هشدار دهد و پیشنهاد و گزارش‌های خود را به دستگاه‌های مربوطه ارائه کند، از ایجاد خیلی از مسائل جلوگیری می‌شود.
وی با یادآوری این‌که برای رئیس قوه قضائیه هم در اصل ۱۵۸ قانون اساسی سه وظیفه مهم در نظر گرفته شده است، گفت: یکی از این وظایف بحث ایجاد تشکیلات لازم در دادگستری به تناسب مسئولیت‌های اصل یکصد و پنجاه و ششم در رابطه با دستگاه قضائی است که ایجاد این تشکیلات لازم به دو بخش بر می‌گردد که یکی از آنها بخش سخت افزار و دیگری تشکیلات مناسب اداری و پست‌های لازم و حذف پست‌های اضافی و بی خاصیتی است که عملاً کارآیی در دستگاه قضائی ندارد.
این وکیل دادگستری موضوع مهم دیگر در بخش سخت افزاری را استخدام قضات عادل و شایسته و عزل و نصب آنها دانست که باید طبق قانون انجام شود.
برزگر ضمن بیان این‌که «در حال حاضر دستگاه قضائی با حجم انبوهی از پرونده‌هایی مواجه است که ماه‌ها و بعضاً سال‌ها رسیدگی نشده است»، اظهار کرد: هر چند که مسئولین محترم قضائی چه ریاست قبل و چه فعلی تاکید دارند در رسیدگی تسریع و از اطاله جلوگیری شود، ولی واقعیت این است که عملاً شاهد هستیم در تمام دادگاه‌ها چه در بازپرسی، دادگاه‌های بدوی، تجدید نظر و حتی دیوان عالی کشور انبوهی از پرونده‌ها روی دست قضات مانده است که اگر بخواهند با دقت به آنها رسیدگی کنند، با توجه به حجم بالای پرونده‌ها و وقت کمی که دارند، بسیار مشکل است.
وی افزود: از طرف دیگر از آقایان آمار می‌خواهند که وقتی این موضوع مطرح می‌شود کیفیت کار را پایین می‌آورد.
این وکیل دادگستری تاکید کرد: کیفیت رسیدگی، رسیدگی دقیق، وقت کافی برای مطالعه پرونده و تصمیم گیری باید اولویت اول دستگاه قضائی در رسیدگی‌ها باشد.
برزگر با اشاره به مسائل مربوط به ابزار کار که تهیه لوایح قضائی متناسب با جمهوری اسلامی است، گفت: تهیه لوایح قضائی کار دستگاه قضائی و دولت نیست. دولت لایحه به مجلس می‌دهد ولی دستگاه قضائی لوایح قضائی ارائه می‌کند و تمام چیزهایی که برای ساز و کار قوه قضائیه لازم است تا وظایف خود را به درستی انجام دهد تهیه لوایح قضائی است که این لوایح را به مجلس ارائه کرده و مجلس تحت عنوان قانون آن را تصویب می‌کند.
وی با اشاره به دور جدید ریاست دستگاه قضا اظهار کرد: به نظر می‌رسد ریاست جدید قوه قضائیه به این لحاظ که از بدو خدمت و تلاش‌هایی که داشتند از جمله در سازمان بازرسی کل کشور و اینکه سال‌ها در دستگاه قضائی در پست‌های مختلف حضور داشتند، امتیاز خوبی برای ایشان است و با توجه به دیانت، تعهد، تقوا و دانش قضائی و همچنین عزم جدی که برای انجام وظایف قوه قضائیه دارند، حرکت‌های بسیاری خوبی را شروع کرده و ان شاء الله توفیق پیدا کنند وضعیت نامناسبی که در گذشته بوده بهینه شده و این دستگاه به جایگاه واقعی خود را که اجرای عدالت، احیای آزادی‌ها، رسیدگی به حقوق مردم و رفع تظلمات است دست یابد و قوه قضائیه را احیا کند تا وظایفش را انجام دهد.
این وکیل دادگستری افزود: در این راستا ممکن است پست‌هایی حذف یا اضافه شود و قضات صالحی که هدف آنها اجرای عدالت باشد در دستگاه قضائی به کار گرفته شوند.
برزگر در خصوص مهمترین انتظار مردم از دستگاه قضائی گفت: مهمترین انتظار مردم از این قوه این است که به حقوق آنها و تظلماتی که به دستگاه قضائی ارجاع می‌دهند رسیدگی شود. همچنین دستگاه قضائی با قانون شکنان و کسانی که مفسدند و باعث ایجاد جرم، ناامنی، فساد و قانون شکنی در جامعه اسلامی هستند و به هر شکلی در دستگاه‌ها حضور داشته و خلاف قانون عمل می‌کنند برخورد کند تا مردم عملاً نتیجه رسیدگی و برخورد قاطع این دستگاه را ببینند.
وی در پایان گفت: مردم اعم از ذی حق و مجرم به آن شکلی که باید و شاید از دستگاه قضائی راضی نیستند. امیدواریم بی اعتمادی که تا حدودی در طول سال‌های گذشته ایجاد شده با اعتماد و امید به جامعه برگردد و اگر به کسی ظلمی شد و حقش تضییع شد، مردم دستگاه قضائی را ملجا و پناهگاه خود بدانند و به این دستگاه اعتماد کنند.
انتهای پیام
