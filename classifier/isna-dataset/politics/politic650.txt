حادثه هفتم تیر ماهیت نفاق را روشن کرد
رییس شورای هماهنگی تبلیغات اسلامی استان تهران گفت: حادثه هفتم تیر اگرچه برای ملت ایران و امام راحل بسیار ناراحت کننده و سوزناک بود، اما ماهیت منافقین و برخی افراد فرصت‌طلب را برای همه روشن کرد.
به گزارش ایسنا ، حجت الاسلام سید محسن محمودی در مراسم  گلباران و عطرافشانی مزار شهدای هفتم تیرماه که با حضور آحاد مردم و مسئولان در بهشت زهرا برگزار شد ، اظهار کرد: حادثه هفتم تیر و شهادت آیت الله بهشتی و ۷۲ تن از یاران انقلاب اسلامی، حادثه تلخ و ناگوار بود؛ دشمن تلاش کرد تا از طریق منافقین داخلی و نیروهای نفوذی خود، مسیر انقلاب و نظام اسلامی را منحرف کند ، اما خون مطهر شهدای هفتم تیر، درخت انقلاب اسلامی را تناورتر از گذشته کرد.
وی بیان کرد: تببین حادثه هفتم تیر و نقش شهید بهشتی در پیشبرد اهداف انقلاب اسلامی نیز از جمله اهدافی است که در برنامه‌های گرامیداشت ستاد بازخوانی و افشای حقوق بشر آمریکایی استان تهران دنبال شده است.
وی ضمن گرامیداشت یاد و خاطره شهدای هفتم تیرماه، گفت: حوادث این ماه شامل ترور مقام معظم رهبری در ششم تیرماه سال ۶۰ تا فاجعه هفتم تیر و شهادت شهید بهشتی و ۷۲ تن از یاران آن شهید و حوادث حمله شیمیایی دولت مزدور صدام به مردم سردشت و ترور شهید آیت‌الله صدوقی و اسقاط هواپیمای مسافربری ایران در آب‌های خلیج‌فارس توسط ناو جنگی آمریکا و ربایش و اسارت چهار دیپلمات ایرانی توسط نیروهای فالانژ تحت حمایت آمریکا می‌شود.
رییس شورای هماهنگی تبلیغات اسلامی استان تهران ادامه داد: هر یک از این حوادث تاریخی به تنهایی سرفصل نوینی از صف‌آرایی جبهه سلطه و استکبار جهانی در مقابل جبهه حق و حقیقت و مبارزه بی‌امان ملت ایران علیه اُم‌الفساد جهانی یعنی آمریکای جنایتکار به شمار می‌روند.
رییس ستاد بازخوانی و افشا حقوق بشرآمریکایی استان تهران خاطر نشان کرد: حادثه هفتم تیر اگرچه برای ملت ایران و امام راحل بسیار ناراحت کننده و سوزناک بود اما ماهیت منافقین و برخی افراد فرصت طلب را برای همه روشن ساخت و مرز بندی جریانات سیاسی بیش از گذشته مشخص و عیان گردید.
وی با اشاره به سخنان امام راحل پس از شهادت آیت الله شهید بهشتی اضافه کرد: امام راحل با سخنان روشنگرانه خود، مقام و جایگاه شهید بهشتی را بیش از گذشته برای مردم روشن کرد به طوری که ایشان اعلام کردند که بهشتی یک ملت بود و بهشتی مظلوم زیست و مظلوم مرد که این جملات برای همیشه در تاریخ انقلاب اسلامی ثبت و ضبط شد.
انتهای پیام
