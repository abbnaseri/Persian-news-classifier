سپاه با ساقط کردن پهپاد، مشت محکمی به دهان آمریکا زد
نایب رئیس مجلس شورای اسلامی گفت: سپاه پاسداران انقلاب اسلامی با کاری که در ساقط کردن پهپاد فوق پیشرفته آمریکا در خلیج فارس انجام داد، مشت محکمی به دهان یاوه‌گویی‌های سران آمریکای جنایتکار زد.
به گزارش ایسنا، مسعود پزشکیان در نطق قبل از دستور امروز (یکشنبه) مجلس با تبریک هفته قضاییه به رییس قوه قضاییه و قضات، گفت: در هفتم تیر ۱۳۶۰ شهید آیت‌الله بهشتی با ۷۲ تن از مسئولان کشور در دفتر حزب جمهوری اسلامی به دست مجاهدین خلق به شهادت رسیدند.
نماینده مردم تهران در مجلس درباره هفته قوه قضاییه گفت: نامگذاری این هفته حامل این پیام است که جمهوری اسلامی ایران بیشتر از هر حکومت، دولت و ملتی آماج ترور و کشتارهای خیابانی قرار گرفته است. ایران اسلامی به خاطر پیگیری استقلال، آزادی و حفظ تمامیت ارضی خودش از ابتدای انقلاب تا امروز همواره از سوی آمریکا و ایادی قسم خورده این رژیم به دنبال براندازی نظام این کشور بوده و هست و روندی که این کشور در حال حاضر ادامه می‌دهد در ادامه سیاست شومی است که به راه‌ انداخته است.
وی ادامه داد: آمریکا مدعیِ تروریست بودن ایرانیان است. پس چه کسانی امام جمعه‌های ما را به شهادت رساندند؟ اینان خود را به نفهمی و ناآگاهی زده‌اند. چه کسانی جوانان، مسئولان، قضات و بزرگان ما را ترور کرد؟ در شهریور ماه ۱۳۶۰ با منفجر کردن دفتر نخست‌وزیری، رییس‌جمهور و نخست‌وزیر ما را به شهادت رساندند. با اقدامات آمریکا در منطقه و پشتیبانی‌هایی که از صدام جنایتکار انجام داد، بمباران‌های شیمیایی را پشتیبانی می‌کرد.
نایب رئیس مجلس شورای اسلامی با انتقاد از رفتار دوگانه و مغرضانه سیاستمداران آمریکایی، گفت: مسئولان آمریکایی اکنون نیز با فرستادن ناوهای جنگی و نیروهای نظامی به منطقه تصور می‌کنند ملت و جوانان کشور را می‌تواند به زانو درآورد. جمهوری اسلامی و سپاه پاسداران انقلاب اسلامی با کاری که در ساقط کردن پهپاد فوق پیشرفته آمریکا در خلیج فارس انجام داد، مشت محکمی به دهان یاوه‌گویی‌های سران آمریکای جنایتکار زد و به آنان ثابت کرد که کشور و ایران ما به این راحتی‌ها تسلیم این یاوه‌گویی‌ها نخواهد شد.
پزشکیان تاکید کرد: این طور نیست که ایران و جوانان ما به این راحتی‌ها سر خم کنند و جا خالی کنند و در برابر آنان تسلیم شوند. کسی که تصمیم به مذاکره داشته باشد، بدترین تهدیدها و تحریم‌ها را بر این مردم تحمیل نمی‌کند. دولتی که تصمیم به مذاکره دارد، توافقات گذشته را پاره نمی‌کند و مذاکرات را زیر پا نمی‌گذارد. هیچگاه نمی‌شود به آدم‌هایی که به راحتی زیر میز مذاکره می‌زنند و از توافقات خارج می‌شوند، اعتماد کرد.
به گفته نماینده مردم تبریز در مجلس رهبر، مسئولان و  ملت ایران به این راحتی‌ها در مقابل آمریکا و دشمنانش سر خم نمی‌کند.
وی تصریح کرد: آمریکا و دار و دسته‌اش بدانند که ایران و کشور ما در مقابل تهدیدهای آنان به این راحتی‌ها تسلیم نمی‌شود و تا پای جان مقاومت می‌کنند و با قدرت ادامه خواهند داد. امیدوارم این روند با انسجام و وحدت داخلی ادامه پیدا کند.
این سخنان نایب رییس مجلس شورای اسلامی موجب سر دادن شعار «مرگ بر آمریکا» در مجلس شد.
نایب رییس مجلس شورای اسلامی آمریکا را تروریست دانست و افزود: تروریست واقعی، آمریکاست. این کشور است که حکومت‌ها و کشورها را بهم می‌زند و پیشرفته‌ترین تجهیزات را در اختیار گروههای تروریستی قرار می‌دهد و ناامنی ایجاد می‌کند. آن وقت چنین کشوری صحبت از مذاکره می‌کند. با چه کسی باید مذاکره کرد؟ با کسی  که جز ذلیل کردن مردم ایران به چیز دیگری فکر نمی‌کند که باید آن را به خواب ببیند.
پزشکیان در پایان گفت: امروز روز عزت و سربلندی کشور و ایران ماست و به قوه قضاییه و پاسداران سربلند کشورمان تبریک می‌گویم و از شهدا و جانبازان عزیزمان یاد می‌کنم.
انتهای پیام
