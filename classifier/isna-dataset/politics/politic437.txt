وزیر کشور عراق برای هماهنگی‌های لازم جهت برگزاری مراسم اربعین به ایران می‌آید
سفیر ایران در عراق تاکید کرد: جمهوری اسلامی ایران از توسعه، شکوفایی، ثبات و امنیت عراق حمایت می‌کند.
به گزارش ایسنا، ایرج مسجدی سفیر جمهوری اسلامی ایران در عراق در ملاقات با "یاسین الیاسری" وزیر کشور جدید عراق، انتخاب و رأی اعتماد نمایندگان مجلس عراق را به وی تبریک گفت. سفیر ایران در این ملاقات با اشاره به تجربیات الیاسری در مسئولیت‌های مختلف در وزارت کشور عراق برای او آرزوی موفقیت در مسئولیت جدید را کرد. سفیر ایران در ادامه با اشاره به نزدیک شدن مراسم اربعین ابراز امیدواری کرد: با همکاری وزارت کشور عراق و ایران در سال جاری نیز مانند دو سال گذشته شاهد برگزاری مراسم اربعینی با شکوه و موفق باشیم و زائرین بتوانند با آرامش خاطر به عتبات عالیات سفر کنند. ایرج مسجدی همچنین آمادگی کشورمان را برای همکاری با دولت عراق از جمله وزارت کشور برای مبارزه با تروریسم و جرایم سازمان یافته را اعلام کرد. مسجدی با اشاره به روابط عمیق دو کشور همسایه ایران و عراق اظهار کرد: جمهوری اسلامی ایران از توسعه، شکوفایی و بالندگی، ثبات و امنیت عراق حمایت و آن را موجب خشنودی دولت و مردم ایران می‌داند.
وی افزود: مرزهای دو کشور ایران و عراق به مرزهای دوستی و همکاری تبدیل شده و هر روز شاهد افزایش رفت و آمد مردم دو کشور هستیم. " یاسین الیاسری" وزیر کشور عراق نیز در این دیدار ضمن تشکر از سفیر جمهوری اسلامی ایران اظهار کرد: دولت و مردم عراق هرگز نقش جمهوری اسلامی ایران در حمایت از عراق در مبارزه با گروه تروریستی داعش را فراموش نمی‌کند.
وی تاکید کرد: تمامی مراجع مرتبط با مراسم اربعین بالاخص وزارت کشور عراق تلاش خواهند کرد تا این مراسم به نحو شایسته ای با موفقیت برگزار شود. به زودی برای هماهنگی با برادران ایرانی خود جهت هماهنگی‌های لازم در خصوص هر چه باشکوه‌تر برگزار شدن مراسم اربعین سال جاری عازم تهران خواهم شد
وزیر کشور عراق همچنین ابراز امیدواری کرد: رابطه دو کشور همسایه بیش از پیش گسترش یابد.
انتهای پیام
