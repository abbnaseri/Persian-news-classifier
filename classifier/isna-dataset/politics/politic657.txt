هدف آمریکا از طرح مذاکره با تهران، توجیه برای انجام اقدامات بعدی علیه ایران است
یک کارشناس مسائل بین‌الملل اظهار کرد: تصمیم اخیر آمریکا برای تحریم تعدادی دیگر از مقامات کشورمان از جمله مقام معظم رهبری و محمدجواد ظریف وزیر امورخارجه، بیشتر معطوف به مسائل اقتصادی است و جنبه روانی و تبلیغاتی دارد.
صباح زنگنه، در گفت‌وگو با ایسنا اظهار کرد: در تحریم‌های اعلام شده توسط وزیر خزانه داری آمریکا بر بسته شدن حساب‌های ارزی این افراد و مقامات در خارج از کشور تاکید شده است که بیشتر این موضوع مربوط به حساب‌های دلاری است و اگر ارزهای دیگر را نیز در بر بگیرد مراحل کار پیچیده‌تر خواهد بود.
وی با بیان اینکه تمرکز این تحریم‌ها بر مبادلات و فعالیت‌های مالی و ارزی است، خاطرنشان کرد: آمریکایی‌ها با اعمال این گونه تحریم‌ها و فشارهای اقتصادی تلاش دارند که ایران را همچنان در کانون توجه و جلب نظر جهانی به عنوان کشوری که مورد غضب و نارضایتی دولت واشنگتن است و در سطوح مختلف با این کشور درگیر است قرار دهند. در حقیقت هدف آنها ایجاد جنگ روانی و نگرانی در بین افرادی است که بخواهند با این مقامات به نحوی از انحاء تعامل اقتصادی داشته باشند.
زنگنه همچنین در پاسخ به این سوال که برخی معتقدند با تحریم ظریف او دیگر نمی‌تواند برای شرکت در نشست‌های بین‌المللی که از سوی سازمان ملل برگزار می‌شود به آمریکا سفر کند، اظهار کرد: همان طور که اشاره شد هدف اصلی این تحریم‌ها ایجاد فشارهای اقتصادی و روانی است و آنچه که در این زمینه مطرح می‌شود معقول نیست، چرا که اگر بخواهد مذاکره‌ای نیز بین دو کشور صورت بگیرد این آقای ظریف است که باید مذاکره کند.
نماینده پیشین ایران در سازمان همکاری اسلامی با بیان اینکه به نظر نمی‌رسد برای سفرهای وزیر امورخارجه و سخنرانی‌های او در مجامع بین‌المللی محدودیتی ایجاد شود، تصریح کرد: طبق آنچه که به صورت اولیه در این زمینه مطرح شده عنوان تروریستی به آقای ظریف اطلاق نشده است ولی در صورتی که او در لیست افراد حامی تروریست قرار بگیرد و مشخصاً اعلام شود که او دارای فعالیت تروریستی است، بعد این تحریم‌ها وسیع‌تر خواهد بود
زنگنه در پاسخ به این سوال که چرا مقامات آمریکایی در عین حال که تحریم‌های وسیعی علیه ایران اعمال کرده‌اند همچنان بر آمادگی خود جهت مذاکره تاکید دارند و هدف آنها از این موضوع چیست؟ ادامه داد: هدف آنها این است که به افکار عمومی دنیا بگویند که ما برای مذاکره و گفت و گو اعلام آمادگی کرده‌ایم و تلاش داریم تنش‌ها را به صورت دیپلماتیک کاهش دهیم. ولی این ایران است که این موضوع را قبول نکرده است. آن‌ها با مطرح کردن این موضوع می‌خواهند توجیهی برای اقدامات بعدی خود علیه ایران داشته باشند.
انتهای پیام
