ادعای حاجی دلیگانی درباره رئیس مجلس /بیگدلی: نمایندگان شأن یکدیگر را حفظ کنند
بعد از متشنج شدن فضای مجلس به دلیل فریادهای بلند نماینده شاهین شهر و طرح این ادعا که نمایندگان متوجه پیشنهادات مطرح شده نمی‌شوند و رای می‌دهند، احمد بیگدلی نماینده خدابنده در تذکری گفت: اگر یک روز مذاکرات مجلس از رادیو پخش نشود مشخص خواهد شد که چه کسی در این مجلس نظرات کارشناسی می‌دهد و چه کسی فقط می‌خواهد صدایش از تریبون پخش شود.
به گزارش ایسنا، در جلسه علنی امروز (سه‌شنبه) مجلس احمد بیگدلی در تذکری با استناد به ماده ۷۵ آئین نامه گفت: آقای حاجی دلیگانی در این جلسه می‌گوید که نمایندگان به مذاکرات و طرح پیشنهادات توجه نمی‌کنند و رأی می‌دهند. این چه حرفی است که ایشان می‌گوید؟ ما نماینده ۸۰ میلیون نفر هستیم.
وی افزود: اگر یک روز تریبون مجلس را از رادیو قطع کنیم آن وقت هم نظرات کارشناسی نمایندگان مشخص می‌شود و هم این که معلوم می‌شود چه کسانی تنها می‌خواهند صدایشان از تریبون شنیده شود. نمایندگان شأن یکدیگر را حفظ کنند.
بعد از این تذکر حسین علی حاجی دلیگانی در تذکری گفت: آقای لاریجانی هر جایی که خودش می‌خواهد مجلس را دور می‌زند. ما در ماده ۷ طرح مربوط به اعاده اموال نامشروع می‌خواستیم که اموال از ثروتمندان و مال اندوزان گرفته و به فقرا برگردد که اجازه تصویب را ندادند.
وی افزود: در برخی از موارد عجله کار شیطان است. رئیس مجلس در مورد برجام هم همین کار را کرد و اجازه طرح پیشنهاد را نداد. ظرف ۲۰ دقیقه برجام را تصویب کرد.
مصری رئیس جلسه در پاسخ گفت: اکنون رئیس من هستم. اگر تذکری و صحبتی نسبت به بنده دارید مطرح کنید. نباید خارج از موضوع مطلبتان را بیان کنید.
امروز در مجلس دقایقی بین رئیس مجلس و نماینده شاهین شهر بگو مگو به وجود آمد که حاجی دلیگانی با صدای بلند اصرار بر ادامه صحبت داشت ولی رئیس مجلس به او تاکید می‌کرد که نباید در مجلس شعار داده شود. در طرح مربوط به اعاده اموال نامشروع حق فقرا ضایع نشده است.
انتهای پیام
