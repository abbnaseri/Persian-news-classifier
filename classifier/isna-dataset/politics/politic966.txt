بازدید سرزده دادستان کل کشور و دادستان تهران از دادسرای ناحیه ۱۲
صبح امروز دوشنبه همزمان با هفته قوه قضائیه دادستان کل کشور و دادستان تهران با حضور در دادسرای ناحیه ۱۲ تهران از در جریان مشکلات کارکنان و مراجعان حاضر در این مجموعه قرار گرفته و دستور پیگیری‌های لازم را در خصوص رسیدگی به مشکلات حقوقی مردم صادر کردند.
به گزارش ایسنا، صبح امروز (دوشنبه) همزمان با سومین روز هفته قوه قضائیه محمدجعفر منتظری دادستان کل کشور و علی القاصی مهر دادستان تهران به صورت سرزده از دادسرای ناحیه ۱۲ تهران بازدید کردند و در جریان مشکلات مردم و کارکنان این مجموعه قرار گرفتند.

در ابتدای این بازدید، دادستان کل کشور با حضور در یکی از شعب این دادسرا با مسئولان آن به صحبت پرداخت و در جریان امور جاری و رسیدگی در این مرجع قرار گرفت.
منتظری در گفت‌وگو با مسئولان دادسرای ناحیه ۱۲ از مشکلات اجرایی آنها سوال کرد که آنها اعلام کردند: معمولاً جواز کسب و فیش‌های حقوقی که برای تأمین استفاده می‌شود که غالباً اعتبار ندارد و یا اینکه فیش‌های حقوقی ارائه شده چندین بار به عنوان ضامن استفاده شده و مؤثر نیستند.

همچنین مسئولان این دادسرا اعلام کردند که نظر ما این است که کسانی که فیش حقوقی را به عنوان ضمانت می‌گذارند باید اعتبار آنها از مرجع و سازمانی که در آن کار می‌کنند استعلام شود.
منتظری از مسئولان اجرای احکام این دادسرا در خصوص چگونگی کنترل آزادی زندانیان به صورت روزانه سوال کرد که چطور یک زندانی همان روزی که قرار است آزاد شود، بلافاصله آزاد می‌شود؟ که مسئولان مربوطه این حوزه پاسخ دادند: نظارت ما یک هفته قبل از آزادی زندانیان است و فردای روز آزادی نیز از سیستم کنترل می‌کنیم که آیا زندانی آزاد شده است یا نه.

دادستان کل کشور بیان کرد که ما در بازدید از زندان به مواردی برخورد کردیم که فرد بلاتکلیف است که کارکنان اجرای احکام دادسرای ناحیه ۱۲ پاسخ دادند: بلاتکلیفی به این دلیل است که رأی قطعی از دادگاه صادر نشده است. در صورتی که پرونده به اجرای احکام بیاید و رأی قطعی باشد بلا استثنا انجام می‌شود.
منتظری همچنین سوال کرد که قدیمی‌ترین زندانی مربوط به چه سالی است که کارکنان این دادسرا اعلام کردند: قدیمی‌ترین زندانی مربوط به سال ۸۶ است و بیشتر این موارد مربوط به موضوع رد مال است که اعسارشان تأیید نشده است.
در ادامه این بازدید دادستان کل کشور از عمده‌ترین مشکل موجود در این دادسرا سوال کرد که مسئولان مربوطه دادسرای ناحیه ۱۲ عمده‌ترین مشکل را مربوط به قطعی سیستم سمت اعلام کردند و گفتند که این سیستم هم قطعی و هم کندی دارد که اگر یک روز این سیستم قطع شود به مشکل برمی‌خوریم و حتی در بعضی روزها این سیستم از صبح تا ظهر قطع می‌شود.

بعد از این بازدید و گفت‌وگوی دادستان کل کشور و القاصی مهر دادستان تهران نیز که او را همراهی می‌کرد به دیدار مردمی در دادسرای ناحیه ۱۲ پرداختند و مشکلات حقوقی و قضائی برخی از مراجعین حاضر در این دادسرا مورد رسیدگی قرار داده و دستورات لازم در مورد رسیدگی به پرونده‌های برخی مراجعین را صادر کردند.

همزمان با سالروز شهادت آیت‌الله دکتر بهشتی به عنوان پرچمدار دستگاه قضا، از یکم تا هفتم تیرماه به عنوان هفته قوه قضائیه نام‌گذاری شده است که در این هفته مسئولان عالی قضائی در جهت اجرای وظایف خود و اهداف این قوه جلساتی را به منظور دیدار نزدیک با مردم و بررسی و حل مشکلات آنها برگزار می‌کنند.
دیدار مردمی صبح امروز دادستان کل کشور و دادستان تهران از دادسرای ناحیه ۱۲ نیز در این چارچوب صورت گرفت.
انتهای پیام
