 ورود دادسرای نظامی به حادثه درگیری در پارک پلیس تهرانپارس
دادستان نظامی تهران از آغاز تحقیقات در رابطه با حادثه درگیری در پارک پلیس تهرانپارس در دادسرای نظامی تهران خبر داد.
به گزارش ایسنا غلامعباس ترکی دادستان نظامی استان تهران با اعلام این خبر، اظهار کرد: با انتشار فیلم این حادثه در فضای مجازی بلافاصله دستور بررسی موضوع به یکی از قضات مجرب داده شد تا کم و کیف این واقعه دقیقاً آشکار شود.
وی تاکید کرد: رفتارهای ناهنجار و خلاف اخلاق اسلامی از هیچ شهروندی پذیرفتنی نیست و مطابق با قانون می‌بایست با افراد متخلف و متجاهر و جرایم مشهود برخورد کرد اما مأموران می‌بایست در چهارچوب شرع و مقررات قانونی رفتار نمایند و رفتارهای شایسته و کریمانه داشته باشند.
دادستان نظامی استان تهران عنوان کرد: نتیجه رسیدگی متعاقباً اعلام خواهد شد.
انتهای پیام
