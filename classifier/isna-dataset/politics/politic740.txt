نماینده پوتین: در هر اقدام غیرمسئولانه آمریکا علیه ایران، درکنار تهران خواهیم بود
نماینده ویژه رئیس جمهور روسیه با انتقاد شدید از تحریم‌های جدید آمریکا علیه ایران گفت که این اقدام فرصت‌های زیادی را برای حل دیپلماتیک اختلافات میان تهران و واشنگتن از بین برد.
به گزارش ایسنا به نقل از شبکه بلومبرگ، ضمیر کابلوف، رئیس دپارتمان دوم آسیای وزارت امورخارجه روسیه روز چهارشنبه (امروز) در جمع خبرنگاران در مسکو از تحریم‌های جدید آمریکا علیه ایران انتقاد کرد و آن را اقدامی توهین‌آمیز برای روابط دولت‌ها دانست.
وی با بیان اینکه آمریکا با این کار فرصت‌های یافتن یک راه‌حل دیپلماتیک برای اختلافات میان تهران و واشنگتن را کاهش داد، گفت: اکنون یک روزنه بسیار کوچک باقی مانده است چراکه این تحریم‌ها اقدامی توهین‌آمیز برای روابط بین دولت‌ها به شمار می‌آید.
کابولوف ادامه داد: اگر خدایی نکرده آمریکا دست به اقداماتی غیرمسئولانه و دیوانه‌وار علیه ایران بزند، این کشور تنها نخواهد بود. نه فقط روسیه، بلکه بسیاری از کشورها از ایران حمایت می‌کنند.
وی که نماینده ویژه رئیس جمهور روسیه در امور افغانستان نیز هست در بخش دیگری از اظهاراتش تلاش آمریکا برای تشکیل ائتلاف علیه ایران را اشتباه خواند و گفت: این ائتلاف ممکن است اقدامات خود را انجام دهد اما ما معتقدیم که سیاستی که آنها (آمریکا) در پیش گرفته‌اند، اشتباه و ناکارآمد است.
روسیه که روابطی قدیمی و نزدیک با تهران دارد بارها تلاش‌های آمریکا برای افزایش فشار بر ایران را محکوم کرده است و در هفته جاری از سرنگونی یک پهپاد جاسوسی آمریکایی توسط ایران حمایت کرد که واکنش تند آمریکایی‌ها را به همراه داشت.
انتهای پیام
