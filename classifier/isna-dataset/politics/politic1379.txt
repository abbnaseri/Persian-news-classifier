افغانستان با بدترین سرطان بین‌المللی روبه‌روست
سرکنسول افغانستان در مشهد گفت: ملت ما با بدترین سرطان بین المللی روبه‌رو است و باز هم قربانی می‌دهد.
به گزارش ایسنا، جابر انصار امروز در مراسم روزجهانی پناهنده در باغ گیاه‌شناسی، اظهار کرد: شعار روز پناهنده، شعار بسیار زیبای تحت عنوان ۴۰ سال میزبانی از پناهندگان بوده و این موفقیت و افتخار انسانی، دینی و اخلاقی ایران است.
وی افزود: امروز را به تمام پناهندگان در هر گوشه‌ای از جهان که پناهنده و از کانون گرم دور شدند، تبریک نمی‌گویم، بلکه تسلیت می‌گویم، امیدوارم روزی این تسلیت به شادی تبدیل شده و به کانون خانواده و سرزمین خود بپیوندند و در هیچ جای جهان شاهد جنگ، خشونت، بدبختی و مصیبت که عامل تباهی انسان است باشیم.
انصار با بیان اینکه مکانی که انسان‌ها در آن زندگی می‌کند، مکان خشونت، جنگ و دوری از وطن نیست، عنوان کرد: امیدوارم جهان به راه‌هایی سوق پیدا کند که همه انسانی فکر کنند و زندگی انسانی را الگوی خود قرار دهند. جمهوری اسلامی ایران در این ۴۰ سال به بهترین نحو ممکن از مهاجران پذیرایی نموده و از مهاجران تمام کشورهایی که به این مرز و بوم آمدند، به خصوص افغان‌ها با گرمی و سخاوتمندی استقبال کرده است.
سرکنسول افغانستان در مشهد گفت: امام خمینی (ره) در بیانات خود فرمودند که اسلام مرز ندارد و با این مفهوم پذیرای مهاجران بودند و دستور دادند که افغان‌ها را پذیرا باشند. مقام معظم رهبری نیز توجه زیادی داشتند و زمینه را برای خدمات شایسته در تحصیل، آسان کردن تحصیل و آموزش و پرورش برای افغان‌ها که حتی کارت آمایش ندارند، مساعد کردند.
وی ادامه داد: تمام نهادهای بین المللی و داخلی و مشهدی‌ها که میزبان افغان‌ها بودند، خدمات شاسیته‌ای کرده و تحمل، همکاری و انسانیت کردند. اتحادیه‌ها و نهادهای خیریه برای مهاجران افغان کمک‌های انسان‌دوستی و بشردوستی انجام دادند. امیدوارم این مرحله، مرحله گذار برای مهاجران افغان باشند و به آغوش خانواده و کاشانه خود برگردند و شاهد آسایش و رفع خشونت‌ها باشیم.
انصار با اشاره به اینکه جنگ در افغانستان، جنگ تحمیلی و خانمان‌سوز بوده است، تصریح کرد: ما به شما جهانیان می‌گوئیم که نباید خدمات ما را در نظر نگیرید، درست است شما به ما خدمات کردید اما ما قشون سرخ را از پا درآوردیم، اگر ما ازخودگذشتگی و ایستادگی نمی‌کردیم، این نظام در جهان نبود. ما از خود گذشتیم و پاکستان، ایران، منطقه و حتی هند و سایر کشورها را از این مصیبت نجات دادیم. ما قربانی دادیم و امروز نیز قربانی می‌دهیم. جنگ و تروریسم در افغانستان لانه کرده، ملت ما با بدترین سرطان بین المللی روبه‌رو است و باز هم قربانی می‌دهد.
سرکنسول افغانستان در مشهد خاطرنشان کرد: امیدواریم روزی این خشونت‌ها در افغانستان خاتمه پیدا کند و ما رفیق و شریک تجاری شما باشیم. باید روزی بیاید که آهسته به موطن خود برگردیم. امیدواریم در هیچ جایی از دنیا شاهد جنگ، بدبختی، پناهندگی و مهاجرت اجباری نباشیم، بلکه شاهد آرامش در سرزمین‌ها به ویژه سرزمین‌های اسلامی و به خصوص افغانستان باشیم. امیدواریم افرادی که پناهنده نشدند، هیچگاه پناهنده نباشند و پناهندگان با آرامش به آشیانه خود برگردند و خدمات شایسته‌ای انجام دهند.
انتهای پیام
