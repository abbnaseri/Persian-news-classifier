دهقانی: اجازه تجاوز به حریم کشورمان را نخواهیم داد/ باید از آمریکا شکایت کنیم
نایب رئیس کمیسیون امنیت ملی و سیاست خارجی مجلس با تاکید بر این که «قاطعا در مقابل هر گونه تجاوز ایستادگی می‌کنیم» گفت: ما اجازه تجاوز به حریمان را نمی‌دهیم. این منطق ما است از این به بعد هم ضمن ادامه رویه خود از نظر حقوقی باید از آمریکا به دلیل تجاوز به حریمان در سازمان ملل و شورای امنیت شکایت کنیم.
کمال دهقانی در گفت‌وگو با ایسنا، با اشاره به سرنگونی پهپاد جاسوسی آمریکا توسط سپاه گفت: این حادثه از بعد نظامی نشان‌دهنده قدرت بازدارندگی بالای نیروهای مسلح جمهوری اسلامی ایران اعم از سپاه و ارتش است که از آب‌های سرزمینی کشور و حریم هوایی و مرزهای زمینی به خوبی محافظت می‌کنند، قطعاً مرزهای کشورمان خط قرمز است و هیچ کس نمی‌تواند آن را مورد تجاوز قرار داد.
وی با بیان این که «سپاه با صلابت از مرزهای کشور دفاع کرد» گفت: البته که نیروهای آمریکایی قدرت ما را در مرزهای آبی هم امتحان کرده و متوجه شدند که جمهوری اسلامی از نظر تکنولوژی، فنی و نظامی قدرت برتر است.
دهقانی با بیان این که «آمریکا از نظر سیاست بین المللی سیاست اشتباهی را دنبال می‌کند» گفت: از قبل از پیروزی انقلاب سیاست‌های اشتباه آمریکا ادامه داشت که نمونه آن دخالت در کودتای ۲۸ مرداد بود بعد از پیروزی انقلاب هم این سیاست‌های اشتباه در حمایت از صدام و منافقین و کمک به داعش ادامه پیدا کرد در منطقه هم از تجاوزگری‌های رژیم اشغالگر قدس حمایت می‌کنند و حکومت‌های وابسته به آمریکا همچون عربستان و امارات هم در دام راهبردهای غلط آمریکا در منطقه افتاده‌اند.
وی یادآور شد: جمهوری اسلامی ایران به دنبال روابط خوب با این کشورهای منطقه است اما آنها از بعد از اتفاقات سوریه در راه غلط افتاده و از داعش حمایت کردند امروز هم از بمباران مردم یمن حمایت می‌کنند. وضعیت امارات به گونه‌ای است که کشورش را در اختیار نیروهای مسلح آمریکا قرار داده تا علیه کشورهای دیگر استفاده کند. انگار که شریک تجاوز شده است از آن سو همزمان هم اظهارات خصمانه‌ای علیه ایران مطرح می‌کند اینها همه نشان از سیاست اشتباه آمریکا در منطقه بوده که تنها تاخت و تاز و جنگ را دنبال کرده و پرستیژ دیگری می‌گیرد و متأسفانه برخی کشورهای عربی و اسلامی این رویه را دنبال می‌کنند که مردمانشان مخالف هستند.
نایب رئیس کمیسیون امنیت ملی و سیاست خارجی مجلس با تاکید بر این که «در چنین وضعیتی ایران با دفاع از منافعش مقابل متجاوزان می‌ایستد» گفت: نقطه قوت جمهوری اسلامی اتخاذ منطق و راهبرد درست و عقلایی در منطقه و عرصه بین المللی است به طوری که امروز همه به این موضوع پی برده‌اند و می‌دانند که ایران با منطق درست و راهبردی و براساس قوانین و عرف بین المللی رفتار می‌کند و از آن سو آمریکا همه چیز را براساس منافع و قدرت خود می‌سنجند و از ظالم حمایت می‌کند که نمونه آن حمایت از داعش است.
دهقانی در جمع‌بندی گفت: ما براساس منطق خود اجازه تجاوز به حریمان را نمی‌دهیم و با همین رویکرد باید از آمریکا به دلیل ورود پهپادش به حریم ما در سازمان ملل و شورای امنیت شکایت کنیم و درباره امارات هم باید عالی‌ترین مقام رسمی این کشور فرا خوانده و اخطار داده شود که دست از خشونت بردارند، اکنون تنها بحث ایجاد تنش در منطقه نیست ترامپ جنگ اقتصادی را در منطقه راه انداخته که خلاف توافقات بین المللی و نقض پیمان‌ها است کما اینکه نتیجه‌ای جز شکست را در پی نخواهد داشت.
انتهای پیام
