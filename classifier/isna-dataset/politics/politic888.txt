پهپاد جاسوسی آمریکایی ۷ کیلومتر درون آب‌های سرزمینی ایران بود
رئیس سازمان جغرافیایی نیروهای مسلح اعلام کرد که پهپاد جاسوسی آمریکایی که توسط نیروهای نظامی کشور مورد هدف قرار گرفته و سقوط کرد به طور قطعی در آب‌های سرزمینی ایران بوده است و چهار مایل یا هفت کیلومتر داخل آب‌های سرزمینی کشور قرار داشته است.
به گزارش ایسنا، سرتیپ دوم مجید فخری در حاشیه مراسم روز جهانی دریانوردی در جمع خبرنگاران و در پاسخ به این‌که آیا پهپاد جاسوسی آمریکایی که توسط نیروهای نظامی ایران مورد هدف و سقوط قرار گرفت در آب‌های سرزمینی کشور بوده است یا خیر، اعلام کرد: در مورد پهپاد جاسوسی آمریکایی که در خلیج فارس سقوط کرد اقدامات اولیه و موقعیت سقوط توسط یگان‌های دریایی به طور کامل مشخص شد و باید اعلام کرد که این پهپاد به طور قطعی در آب‌های سرزمینی ایران بوده و چهار مایل یا هفت کیلومتر درون آب‌های سرزمینی ایران قرار داشته و موقعیت آن کاملاً واضح است.
وی با اشاره به این‌که موقعیت پروازی پهپاد جاسوسی آمریکایی پس از این‌که مورد هدف قرار گرفت مقداری انحراف داشته در نتیجه به طور قطعی در آب‌های سرزمینی ایران وجود داشته و تلاش استکبار جهانی برای مبرا شدن از این واقعیت بی‌نتیجه است.
رئیس سازمان جغرافیایی نیروهای مسلح با اشاره به این‌که آمریکا تنها کشوری است که قائل به آب‌های سرزمینی دیگر کشورهای دنیا نیست، گفت: این در حالی است که سایر کشورها به حریم آب‌های سرزمینی یکدیگر احترام می‌گذارند و آمریکا تنها کشوری است که این موضوع را رعایت نمی‌کند.
فخری ادامه داد: پهپاد جاسوسی آمریکایی قبل از اصابت بیشتر از مسافت اعلام شده درون آب‌های سرزمینی ایران بوده است و پس از پرتاب در موقعیتی قرار گرفته که چهار مایل داخل آب‌های سرزمینی ایران قرار می‌گیرد.
وی با اشاره به این‌که مرز سرزمینی جمهوری اسلامی ایران ۱۲ مایل از خط مبدا لب ساحل فاصله دارد و مرز هوایی و دریایی به یک صورت است، اظهار کرد: وقتی پهپاد داخل آب‌های سرزمینی ایرانی سقوط کرده است در حال تجاوز به حریم سرزمینی ایران بوده است و کشور ما حق دارد از منافع خود دفاع کند. آمریکا در منطقه تنها این یک نوع هواپیمای جاسوسی را ندارد و هواپیماهای مختلف جاسوسی این کشور در پایگاه‌های آمریکا در خلیج فارس مستقر هستند و در طول روز کار خود را برای انجام فعالیت‌های جاسوسی انجام می‌دهند، اما چشمان بیدار پدافند هوایی کشور تمامی حرکات را رصد می‌کند و زیر نظر دارد.
فخری در مورد مراسم روز جهانی هیدروگرافی نیز خاطر نشان کرد: واضح است کشوری که سواحل گسترده دارد و در شمال و جنوب خود از دو دریای بزرگ برخوردار است باید در حوزه هیدروگرافی حرفی برای گفتن داشته باشد.
وی ادامه داد: مقام معظم رهبری در بازدید از بندرعباس و راه‌اندازی ناو جماران بیان کردند که ایران کشوری با سابقه است، اما کشوری دریایی نیست که پس از این فرمایشات توجه بیشتری به بستر و سطح دریا در دستور کار قرار گرفته و توسعه سواحل مکران به عنوان یک اولویت تعریف شد.
وی با اشاره به این‌که تمامی سازمان‌ها که در حوزه چارت‌های دریایی فعالیت می‌کنند باید به نحوی مطلوب در این راستا اقدام کنند، گفت: هر فعالیتی در دریا نیازمند اطلاعات مناسب است و سازمان‌هایی که صاحب تجهیزات هیدورگرافی هستند باید فعالیت خود را به نحوی مطلوب انجام داده تا داده‌های مناسبی از دریا به دست آید.
انتهای پیام
