با تشکیل دادگاه‌های ویژه اقتصادی آرامشی به مردم داده شد
معاون حقوقی قوه قضائیه گفت: همه همکاران من و همچنین جامعه حقوقدان‌ها منتظر روزی که رئیس قوه قضائیه از بدنه این قوه انتخاب شود که بتواند این کشتی را خوب هدایت کند بودند.
به گزارش ایسنا، حجت الاسلام محمد مصدق در نشست خبری اظهار کرد: هفته قوه قضائیه را که به مناسبت شهادت آیت الله بهشتی نام گذاری شده است را گرامی می‌داریم. خدا قوت می‌گوئیم به تمام همکاران قضائی و اداری خودمان در سراسر کشور که مجدانه تلاش می‌کنند.
وی ادامه داد: هر روز هفته قوه قضائیه به نامی نام گذاری شده است، امروز دومین روزش به عنوان قوه قضائیه و سند تحول اداری نام گذاشته شده است.
مصدق افزود: ورود ریاست محترم قوه قضائیه آیت الله رئیسی به دستگاه قضائی به عنوان رئیس قوه قضائیه خود تحول بزرگی بود که برای اولین بار بعد چهل سال پیروزی انقلاب صورت گرفت؛ چراکه فرزندی از فرزندان خود قوه قضائیه سکان اداره این کشتی عدالت را بر عهده گرفته است.
وی گفت: همه همکاران من و نیز جامعه حقوقدان‌ها منتظر روزی که رئیس قوه قضائیه از بدنه این قوه انتخاب شود که بتواند این کشتی را خوب هدایت کند بودند.
مصدق خاطرنشان کرد: به حمدالله با درایت مقام معظم رهبری این مهم صورت گرفت؛ به همین جهت انتظار جامعه ما از قوه قضائیه بیش از پیش است.
وی همچنین گفت: یکی از برنامه‌های بسیار مهم و تحولی رئیس جدید آن است که این قوه در جایگاه اصلی خود قرار بگیرد. مسائل سیاسی نباید در تصمیم گیری‌ها تأثیر گذار شود.
مصدق با اشاره به رویکرد رئیس جدید قوه قضائیه گفت: در روزهای اخیر شاهد بودیم که ایشان فرمودند احیا حقوق عامه از وظایف مهم دستگاه قضائی است. شما می‌دانید که دادستان مدعی‌العموم است باید حق آحاد مردم را از متجاوزان بگیرد. دادستان‌های ما زمانی موفق خواهند بود که در کنار مردم باشند.
وی ادامه داد: تاکید ریاست قوه قضائیه بر این است که ما هیچ‌وقت در مبارزه با فساد اعم از فساد سیاسی، اجتماعی و فرهنگی کوتاه نخواهیم آمد. قوه قضائیه باید همه این موارد را رصد کند. وظیفه قوه قضائیه ایجاد آسایش و آسایش برای مردم است.
معاون حقوقی قوه قضائیه با اشاره به اهتمام این قوه برای مبارزه با فساد اقتصادی گفت: با تشکیل دادگاه‌های ویژه امور اقتصادی آرامشی به مردم داده شد مبنی بر مبارزه با تجاوزگران به حقوق عامه. آن‌هایی که قیمت دلار و سکه را بالا وپایین می‌کنند در دادگاه‌ها به امور آنان رسیدگی می‌شود.
وی تاکید کرد: قوه قضائیه در این امر جدی است. ما نیز در معاونت حقوقی برای هر دستورالعملی که بیاید آمادگی داریم و اگر در این خصوص پیش نویسی لازم باشد آن را از طریق دولت به مجلس شورای اسلامی خواهیم رساند.

معاون حقوقی قوه قضائیه افزود: معاونت حقوقی فعلاً چهار معاون کل دارد و از هفته آینده به ساختارش اضافه می‌شود. یکی از ادارات کل مهم این معاونت اداره کل تدوین لوایح و قوانین و مقررات است. این اداره کل وظیفه دارد لوایح را از طریق دولت به مجلس برساند تا تصویب بشود.
مصدق ادامه داد: ما هم بر همین اساس کمیسیون‌های تخصصی متعددی را در معاونت حقوقی قوه قضایه آغاز کردیم. کمیسیون آئین دادرسی، کمیسیون جزا و کمیسیون حقوقی. کار این کمیسیون‌ها بررسی لوایحی است که در دستور کار معاونت حقوقی قرار می‌گیرد.
وی افزود: یکی دیگر از اداره کل‌های این معاونت اداره حقوقی است. در سراسر کشور، همکاران ما گاهی دچار ابهام قانونی می‌شوند که مجبور به استعلام خواهند شد؛ مرجع این استعلامات اداره حقوقی است. این اداره پنج کمیسیون تخصصی دارد.
وی همچنین خاطرنشان کرد: یکی از نمایندگان مجلس مطلبی را طرح کردند که اصلاحات قانون آئین دادرسی کیفری مجوز قانونی نداشته است. پاسخش این است این اتفاق اگر افتاده که نیافتاده، ربطی به قوه قضائیه ندارد. بر اساس تحقیقات من چنین تخلفی صورت نگرفته است.

قانون دادرسی کیفری سال ۹۲ ابلاغ اما از سال ۹۴ لازم الجرا شده است. قبل لازم‌الاجرا شدنش ۴۰ مورد اصلاحیه داشته که قبل از دائمی شدنش اصلاحات انجام شد.

انتهای پیام
