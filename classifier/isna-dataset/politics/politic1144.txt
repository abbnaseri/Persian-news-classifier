کواکبیان: رئیس جمهور برای تصویب CFT و پالرمو در جلسات مجمع تشخیص شرکت کند


نماینده مردم تهران در مجلس شورای اسلامی با گلایه از اینکه چرا رئیس جمهور در جلسات مجمع تشخیص مصلحت نظام شرکت نمی‌کند، اظهار کرد: رئیس جمهور برای تصویب CFT و پالرمو در جلسات مجمع شرکت کند.


به گزارش ایسنا، مصطفی کواکبیان نماینده مردم تهران در مجلس شورای اسلامی در تذکر شفاهی جلسه علنی امروز مجلس گفت: خیلی خوشحال هستیم که شاهد بودیم عزیزان نیروهای مسلح اقتدار خود را به رخ دشمن کشیده و موجب شدند که اکنون دشمن به تناقض گویی بیفتد. یعنی گاهی تهدید می‌کند و گاهش تشکر.
وی افزود: امیدوارم ترامپ توسط گروه جنگ طلب گمراه نشود. نیروهای مسلح ما متحد و مقتدر نشان دادند در خدمت سیاست‌های کلی و دیپلماسی کشور هستند. همچنین دیپلماسی کشور ما هم نشان داده که در خدمت نیروهای مسلح است.
نماینده مردم تهران در مجلس شورای اسلامی در تذکری به رئیس جمهور گفت: آقای رئیس جمهور متأسفانه در جلسات مجمع تشخیص مصلحت نظام شرکت نمی‌کنید و بعد می‌گوئید گله می‌کنید چرا CFT یا پالرمو تصویب نمی‌شود؟ در جلسات مجمع شرکت کنید تا این دو تصویب شوند.
کواکبیان در پایان اضافه کرد: در موضوع حقوق کارمندان دولت دو تفسیر مشهود است. یک تفسیر از ناحیه امثال آقای حاجی بابایی است و یک تفسیر نیز از سوی دولت ارائه می‌شود. این در حالی است که منشأ تفسیر قوانین عادی خود مجلس است. کارمندان هر روز از ما سوال می‌کنند که این ماجرا به کجا رسید. این موضوع باید پیگیری شود.
انتهای پیام
