فراکسیون مستقلین دخالتی در انتخاب «ذوالنور» به‌عنوان رئیس کمیسیون امنیت نداشت
سخنگوی فراکسیون مستقلین مجلس گفت که این فراکسیون هیچ دخالتی در انتخاب مجتبی ذوالنور به عنوان رئیس کمیسیون امنیت ملی مجلس نداشته است.
مهرداد لاهوتی در گفت‌وگو با ایسنا، اظهار کرد: فراکسیون مستقلین در مورد انتخابات هیأت رئیسه کمیسیون‌های تخصصی مجلس هیچ ورودی نداشت و اعضای فراکسیون در کمیسیون‌های مختلف آتش به اختیار عمل کردند.
وی افزود: فراکسیون مستقلین هیچ دخالتی در انتخاب ذوالنور به عنوان رئیس کمیسیون امنیت ملی نداشته است.
سخنگوی فراکسیون مستقلین در پاسخ به این سوال که آیا این فراکسیون از ریاست حشمت‌الله فلاحت پیشه عضو فراکسیون مستقلین در کمیسیون امنیت حمایت کرده یا خیر؟ گفت: چون قرار بود در انتخابات هیأت رئیسه کمیسیون‌ها ورود نکنیم لذا هیچ دخالتی در این زمینه نکردیم.
انتهای پیام
