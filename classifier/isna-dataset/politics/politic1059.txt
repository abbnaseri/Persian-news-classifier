روحانی و جهانگیری، «خندان» در کنار یکدیگر
پس از انتشار شایعه‌ای درباره اختلاف اسحاق جهانگیری، معاون اول رئیس‌جمهوری با حسن روحانی، پایگاه اطلاع‌رسانی دولت تصویری از جلسه امروز هیات دولت منتشر کرد که در آن روحانی و جهانگیری با چهره‌ای خندان در حال گفت‌وگو هستند.
به گزارش ایسنا، از ساعاتی پیش در برخی رسانه‌ها اخباری تائید نشده‌ای از بروز اختلاف میان حسن روحانی رئیس جمهوری و اسحاق جهانگیری معاون اول او منتشر شد که این خبر واکنش‌هایی را از سوی دفتر جهانگیری و سخنگوی دولت در پی داشت.
یک پایگاه خبری در گزارشی مدعی شده بود که در پی بروز مباحثه‌ای در جلسه‌ای در روز شنبه، روحانی خطاب به جهانگیری می‌گوید که شما و اصلاح‌طلبان به دنبال سرنگونی دولت هستید. جهانگیری، اما در واکنش به این سخنان روحانی، اظهارات تندی بر زبان نمی‌آورد اما تصمیم به ترک جلسه را می‌گیرد که لاریجانی از او می‌خواهد جلسه را ترک نکند. جهانگیری پس از پایان جلسه، راهی منزل شده و در محل کار خود حاضر نمی‌شود و چندین تن از وزرا، طی دیروز و امروز با جهانگیری در منزلش دیدار کرده و خواستار بازگشت او به کارش شده‌اند.
در پی انتشار این شایعه محمود نادری، معاون ارتباطات و اطلاع‌رسانی دفتر معاون اول رئیس جمهوری در گفت و گو با ایسنا با رد موضوع عدم حضور جهانگیری در محل کارش گفت که معاون اول رئیس جمهوری در جلسه عصر امروز یکشنبه هیأت وزرا حضور پیدا کرده است.
همچنین علی ربیعی، سخنگوی دولت نیز با تکذیب شایعه قهر جهانگیری، در این باره اعلام کرد: اداره جلسه امروز هیأت دولت که به ریاست رئیس‌جمهوری برگزار شد، بر عهده جهانگیری بوده و به هیچ عنوان قهر یا مسائلی از این دست در شأن معاون اول رئیس جمهوری و مدیران سطوح بالای کشور نیست و مطالب مطرح شده در این زمینه صحت ندارد.
وی با بیان اینکه «در جلسات سطوح عالی کشور، نظرات با آزادی و صراحت بیان می‌شود»، خاطر نشان کرد: در جلسات مجلس شورای اسلامی و حتی در جلسات گروه‌های سیاسی مختلف ممکن است درباره موضوعات مختلف، اختلاف نظرهایی وجود داشته باشد.
حسام الدین آشنا مشاور رئیس جمهوری نیز در واکنش به این موضوعات در حساب کاربری خود در توئیتر با تاکید بر اینکه اختلاف نظر بد نیست، نوشت: بزرگان کشور در جلسات عالی کشور دیدگاه‌های سازمانی مختلف و گاه متعارض را با صراحت تمام مطرح و تبادل نظر را تا رسیدن به بهترین تصمیم برای برای زندگی مردم دنبال می‌کنند. ‎
پس از این حواشی ایجاد شده، دقایقی پیش تصویری در پایگاه اطلاع رسانی دولت از جلسه امروز هیأت وزیران منتشر شد که در آن حسن روحانی و اسحاق جهانگیری با صورتی خندان در کنار محمود علوی، وزیر اطلاعات که یکی از روزنامه‌های امروز را در دست دارد، در حال گفت‌وگو هستند.
انتهای پیام
