بررسی چارچوب اصلاحات ساختار بودجه با رویکرد قطع وابستگی مستقیم بودجه به نفت
در جلسه امروز هیئت وزیران که به ریاست حجت الاسلام والمسلمین روحانی رئیس جمهوری برگزار شد، اعضای دولت با هدف تحقق دستور مقام معظم رهبری و اجرای سیاست های کلی اقتصاد مقاومتی، چارچوب کلی طرح اصلاحات ساختاری بودجه عمومی با رویکرد قطع وابستگی مستقیم آن به نفت را مورد بحث و تبادل نظر قرار دادند.
به گزارش  ایسنا، به نقل از پایگاه اطلاع رسانی دفتر هیئت دولت چارچوب کلی طرح اصلاحات ساختاری بودجه عمومی که امروز در دولت مورد بحث و بررسی قرار گرفت، پس از تکمیل، در نهایت در شورای عالی هماهنگی اقتصادی ارائه خواهد شد.
این اصلاحات با لحاظ توان فنی، مالی و اجرایی کشور، به اولویت‌بندی اقدامات پرداخته و برنامه‌های کوتاه‌مدت و بلندمدت را در چهار محور تقویت نهادی بودجه، هزینه‌کرد کارا، درآمدزایی پایدار، و ثبات اقتصاد کلان طبقه‌بندی کرده ‌است.
این طرح بر مبنای آسیب‌شناسی معضلات تاریخی و همچنین تحلیل سازوکارهای حاکم بر شرایط موجود کشور پی‌ریزی شده‌ و بنیان آن بر اساس دستیابی به اهداف تامین منابع مطمئن برای اداره کشور و کارا نمودن دولت، حمایت از تولید و اشتغال و ایجاد ثبات در اقتصاد کلان و ارتقای عدالت و بهبود معیشت عمومی طراحی شده ‌است.
استقرار نظام مالیات بر درآمد و اصلاح نظام یارانه مبتنی بر درآمد، انتشار اوراق ارزی و ریالی جهت سرمایه‌گذاری‌های زیرساختی به همراه عملیات بازار باز بانک مرکزی، تسریع در تکمیل و اجرای بودجه‌ریزی مبتنی بر عملکرد، تأمین حداقل‌های معیشتی برای عموم مردم و اقشار آسیب‌پذیر و اصلاح یارانه‌های نقدی، اصلاح نظام یارانه‌ها و بیمه، چابک‌سازی دولت و اصلاح ساختار شرکت‌های دولتی و اصلاح صندوق‌های بازنشستگی و تأمین اجتماعی از جمله برنامه های کوتاه مدت و میان مدت پیش بینی شده برای اصلاح ساختار بودجه است.
محوری‌ترین مسئله در طرح اصلاح ساختاری بودجه، ایجاد یک قاعده مالی برای دولت است به‌طوری‌که طی برنامه از پیش تعیین شده، ثبات اقتصادی را تضمین نموده و نسبت های مالی پایدار کننده بودجه را در طی ۵ سال آتی، مشخص کند. با تحقق این اصلاحات و ارتقای ظرفیت و زیرساخت های نهادی لازم، دولت و حاکمیت ابزارهای کافی جهت طراحی، پیاده‌سازی و ارزیابی بهتر سیاست مالی را به دست می آورد و نقش فعال‌تری در زمینه سیاست‌گذاری مالی ایفا خواهند کرد.
 موافقت دولت با افزایش اعتبار برای مقابله با آفت ملخ صحرایی در استان‌های جنوبی کشور
دولت در ادامه با اختصاص ۱۰۰ میلیارد ریال دیگر به سازمان حفظ نباتات کشور برای مقابله با آفت ملخ صحرایی در استان‌های جنوبی کشور موافقت کرد.
گفتنی است، هیئت وزیران که پیش از این در مصوبه‌ای ۱۰۰ میلیارد ریال برای مقابله با آفت ملخ صحرایی در استان‌های جنوبی کشور اختصاص داده بود به دلیل عدم تکافوی اعتبار مزبور و استمرار هجوم آفت ملخ صحرایی در آن استان‌ها،  مجددا ۱۰۰ میلیارد ریال اعتبار برای مبارزه کامل با این آفت در نظر گرفت.
انتهای پیام
