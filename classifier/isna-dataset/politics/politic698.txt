توصیه سفارت ایران در مسکو به شهروندان ایرانی درباره سفر به روسیه 
سفارت ایران در روسیه در اطلاعیه خطاب به شهروندان ایرانی تاکید کرد به هنگام اخذ روادید از سفارتخانه و یا کنسولگری های روسیه دقیقا هدف از سفر ذکر شود و علاوه بر اخذ ویزای متناسب با هدف سفر، در صورت مورد سوال قرار گرفتن از سوی مامورین مرزی علت سفر دقیقا متناسب با نوع ویزا اعلام و مستندات مربوطه بطور کامل ارایه شود.
به گزارش ایسنا، متن این اطلاعیه به شرح زیر است: «به دنبال افرایش ورود افرادی که با هدف ترانزیت از خاک روسیه قصد ورود غیر قانونی به اروپا را دارند، دولت فدراسیون روسیه ضمن وضع قوانین سختگیرانه، نسبت به ورود و خروج اتباع سایر کشورها حساسیت و کنترل بیشتری را در مبادی ورودی و خروجی اعمال کرده است.
این تدابیر سختگیرانه باعث شده تا طی ماهه‌ای اخیر تعداد زیادی از اتباع سایر کشورها از جمله هموطنان ایرانی در مبادی ورودی به فدراسیون روسیه نتوانند علیرغم داشتن روادید، اجازه ورود به خاک روسیه را اخذ نمایند و یا در صورت دستگیری در مرزهای خروجی با مجازات‌هایی از قبیل حبس و پرداخت جریمه روبرو شوند.
یکی از مهمترین عللی که باعث عدم اجازه ورود به خاک روسیه علیرغم داشتن روادید شده اظهارات ضد و نقیض و بعضاً مغایر با نوع ویزا است. به همین منظور مأمورین مرزی روسیه از مسافر علت سفر به روسیه را خواهند پرسید و در صورتی که اظهارات ارائه شده با نوع ویزا همخوانی نداشته باشد طبق قوانین فدرال مأمورین این حق را خواهند داشت تا از ورود مسافر به روسیه جلوگیری بعمل آورند. بدین معنی که مثلاً چنانچه فردی برای شرکت در سمینار علمی و یا انجام کار تجاری ویزای توریستی گرفته باشد و در مبادی ورودی این موضوع برای مأمورین مرزی روسیه مسجل شود، این فرد حق ورود به روسیه را نخواهد داشت.
لذا توجه به این نکته مهم و ضروری می‌باشد و لازم است به هنگام اخذ روادید از سفارت خانه و یا کنسولگری‌های روسیه دقیقاً هدف از سفر ذکر و قید گردد و علاوه بر اخذ ویزای متناسب با هدف سفر، در صورت مورد سوال قرار گرفتن از سوی مأمورین مرزی علت سفر دقیقاً متناسب با نوع ویزا اعلام و مستندات مربوطه بطور کامل ارائه گردد.
سفارت جمهوری اسلامی ایران در فدراسیون روسیه ضمن جلب توجه هموطنان عزیزی که قصد سفر به روسیه را دارند به نکته فوق و تاکید بر رعایت قوانین و مقررات کشور میزبان، آمادگی خود برای ارائه راهنمایی و پیگیری مسائل و مشکلات هموطنان عزیز بصورت تمام وقت را اعلام می‌کند.»
انتهای پیام

