رویکرد رئیس جدید دستگاه قضا، بارقه امیدی در جامعه روشن کرده است
نایب رئیس کمیسیون قضایی در مجلس شورای اسلامی گفت: در شرایطی که اقتصاد کشور دچار چالش و بحران جدی است، کمک به رونق تولید از امور خطیری است که دستگاه قضا می‌تواند با ابتکار و حمایت از تولیدات داخلی نقش اساسی ایفا کند.
یحیی کمالی‌پور در گفت‌وگو با ایسنا، ضمن گرامیداشت هفته قوه قضائیه، گفت: قوه قضائیه یکی از ارکان مهم و اساسی نظام مقدس جمهوری اسلامی است و در حوزه حاکمیتی یکی از قوای سه‌گانه موجود در کشور بوده که عهده‌دار وظایف خطیر و مهمی است.  وی ایجاد عدالت، اجرای عدالت، یاور ستمدیدگان، دادرسی عادلانه، ایجاد نظم و امنیت، اجرای صحیح قوانین، نظارت دقیق بر اجرای صحیح قوانین و … را از جمله وظایف قوه قضائیه برشمرد و در ادامه به نقش این قوه در اقتصاد کشور اشاره و اظهار کرد: دستگاه قضائی به همان اندازه که در مبارزه با فساد، رانت، زیاده خواهی و… وظایف بسیار مهم و خطیری دارد و خوشبختانه تاکنون نیز برخورد قاطع با مفاسد اقتصادی در سطح کشور داشته است؛ به همان میزان بایستی از سرمایه‌گذاری سالم و صحیح در کشور حمایت کند.  نایب رئیس کمیسیون حقوقی و قضائی مجلس شورای اسلامی ادامه داد: اگر بخش خصوصی و بخش دولتی پشتوانه و حمایت کننده قوی نداشته باشند در حوزه‌های مختلف دچار مشکل خواهند شد و متأسفانه این بروکراسی‌های غلط اداری کشور، قدرت ابتکار و ریسک‌پذیری از سرمایه‌گذاران را گرفته لذا نهادهای نظارتی در حوزه قوه قضائیه باید به سمت و سویی سوق یابند که هدفشان پیشگیری و تقویت نهادهای خصوصی در جامعه باشد و از مچ‌گیری و گرفتن قدرت ریسک و ابتکار از مدیران و بخش‌های خصوصی خودداری کند.  وی از مسائل و مشکلات اقتصادی کشور سخن به میان آورد و بیان کرد: در شرایطی که اقتصاد کشور دچار چالش و بحران جدی است، کمک به رونق تولید از امور خطیری است که دستگاه قضا می‌تواند با ابتکار و حمایت از تولیدات داخلی نقش اساسی ایفا کند.  کمالی‌پور به اثرگذاری قوه قضائیه در اقتصاد مقاومتی اشاره کرد و گفت: باید قوه قضائیه در دوره جدید مدیریتی خود بیشتر از دولت و مجلس شورای اسلامی در ایجاد اقتصاد سالم نقش ایفا کند و در پیشبرد نظام اقتصادی کشور و اجرایی شدن منویات مقام معظم رهبری در حوزه اقتصاد مقاومتی مؤثر باشد.  نماینده مردم جیرفت و عنبرآباد در مجلس شورای اسلامی حمایت از تولیدات داخلی، حمایت از رونق تولید، جلوگیری از قاچاق کالا و ارز و برخورد با قاچاقچیان کالا و ارز را از وظایف قوه قضائیه در حوزه رونق اقتصادی دانست.  نایب رئیس کمیسیون قضائی مجلس شورای اسلامی در خصوص عملکرد دستگاه قضا گفت: معتقدم آیت الله رئیسی که هم اکنون سکاندار دستگاه قضا شده، کار را به خوبی آغاز کرده است اما باید منتظر گذشت زمان بود.  وی با بیان این مطلب که دستگاه قضا در گذشته در برخی حوزه‌ها موفق عمل نکرده است، ادامه داد: دستگاه قضا، در گذشته در بحث مبارزه با مفاسد اقتصادیو مبارزه با زیاده‌خواری اقدامات خوبی صورت داده اما در خیلی جاها نقاط ضعفی داشته، به طور مثال در شفاف‌سازی و در اجرای اصل ۱۴۲ قانون اساسی ضعیف عمل کردند.  نماینده مردم جیرفت و عنبرآباد در مجلس شورای اسلامی با اشاره به رویکرد رئیس جدید دستگاه قضا، عنوان کرد: اجرای بحث ۱۴۲ قانون اساسی (ایجاد سامانه ثبت و ضبط اموال مسئولین) و ابلاغ آئین نامه مبتنی بر اجرای اصل ۱۴۲؛ بارقه امیدی‌ست که به نظر می‌آید رئیس جدید دستگاه قضا با این اقدامات عزم خود را برای مقابله با مظاهر و منافذ فساد جزم کرده است و همچنین شفاف‌سازی و افزایش اعتماد عمومی در جامعه در دستور کار ایشان بوده که امری بسیار مهم در حیات جمهوری اسلامی است.  وی کارکنان قوه قضائیه را سربازان اجرای عدالت در جامعه دانست و ضمن تبریک هفته قضا به آنان در ادامه خطاب به کارکنان دستگاه قضا گفت: امیدواریم این کارکنان خدوم و زحمت کش به نحوی ایفای نقش کنند که اعتماد عمومی مردم در جامعه افزایش یابد.  کمالی‌پور در خصوص فساد در دستگاه قضا، اظهار کرد: ممکن است در کنار هزاران قاضی و کارمند پاکدامن، قاضی و کارمند متخلفی نیز در این سیستم وجود داشته باشد؛ اما قوه قضائیه با نظارت دقیق و کنترل و مدیریت دقیق می‌تواند با مظاهر فساد موجود مقابله کند و ما نیز در بیرون دستگاه قضا به عنوان ناظر بر این دستگاه حتماً اگر مواردی مشاهده کنیم اعلام خواهیم کرد زیرا همه ما به دنبال سالم سازی در جامعه مخصوصاً در دستگاه قضا هستیم.
انتهای پیام
