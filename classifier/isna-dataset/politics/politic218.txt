دهقان: مهمترین انتظار مردم از دستگاه قضایی، اجرای همه جانبه عدالت است
یک وکیل دادگستری گفت: مهمترین انتظاری که مردم از دستگاه قضایی دارند، اجرای همه جانبه عدالت، رعایت کامل بی طرفی و حذف انواع مختلف تبعیض است.
سعید دهقان در گفت‌وگو با ایسنا در رابطه با انتظارات مردم از دستگاه قضائی، اظهار کرد: مهمترین انتظاری که مردم از دستگاه قضائی دارند، اجرای همه جانبه عدالت، رعایت کامل بی طرفی و حذف انواع مختلف تبعیض است.

وی درباره عملکرد قوه قضائیه در دوره جدید و ریاست آیت الله رئیسی گفت: البته فکر می‌کنم هنوز برای قضاوت زود است اما به طور کلی عملکرد قوه قضائیه برای این چند ماه مثبت بوده است به شرطی که این روند علمی و مستمر ادامه داشته باشد.

این وکیل دادگستری تصریح کرد: اگر رئیس جدید به عنوان یک کارگزار خوب عمل کند، باید به گونه‌ای تلاش نماید و ساختار را به نحوی درست کند که هر کارگزار دیگر و رئیس دیگری که می‌آید، بتواند در بستر آن ساختار قوی و درست همین روند خوب و مثبت و همه جانبه و علمی را با اقتدار ادامه دهد؛ در غیر این صورت ممکن است بر اساس سلیقه کارگزار کنونی این روند ادامه نیابد و یا اینکه همین رئیس فعلی شاید در سال‌های دیگر به شکل دیگر و با سلیقه جدیدتر روند را تغییر دهد؛ لذا بحث علمی ساختار و کارگزار مهم است و باید به آن توجه کنیم.

دهقان افزود: توسعه قضائی که بالغ بر ۱۶ سال از آن صحبت می‌شود با یک ساختار درست ماندگار می‌شود. اگر به ساختار اهمیت داده شود و با حمایت کارگزار روند جدید و علمی با اقتدار و علمی پیش رود می‌تواند آینده را تضمین کند.

این وکیل دادگستری درباره نظارت و بازرسی در بخش زندان‌ها و اینکه عملکرد این بخش چقدر ضرورت دارد، گفت: وقایعی که جدیداً در زندان رخ داد، با دستور ویژه رئیس قوه قضائیه ارزشمند است زیرا جان زندانیان و توجه به زندانیان و حقوق آنها بسیار اهمیت دارد و این دستور ویژه قابل احترام است؛ اما دستوراتی از این قبیل و توجه به حقوق زندانیانی همچون زندانیان زن که مشکلات زیادی دارند، بسیار ضروری است و برای بازماندگاری این موضوع باید دلایل ریشه یابی شود که چرا این وقایع اتفاق می‌افتد. شاید دلایل این گونه وقایع عدم اجرای آئین نامه زندان‌ها است.
وی در پایان گفت: تفکیک زندانیان سیاسی از زندانیان عادی، اگر دقیق اجرا شود و آئین نامه زندان‌ها با وجود نقدهایی که به آن وارد است اگر به درستی اجرا شود و در میان مدت، اصلاحات درست و علمی بروی آن اعمال شود، ممکن است اتفاق بهتری بیفتد که حقوق شهروندان تضمین شود؛ زیرا زندانیان هم بخشی از این جامعه هستند و در کنار پرونده مجرمانه آنها اگر پرونده شخصیت تشکیل می‌شد و ریشه یابی علمی و جامعه شناسی و جرم شناسی و مردم شناسی به درستی انجام می‌شد، چه بسا در زندان نبودند.

انتهای پیام
