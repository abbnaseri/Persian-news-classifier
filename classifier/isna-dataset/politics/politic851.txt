نماینده اهواز: اجازه کشت بدون محدودیت در کل استان خوزستان داده شود
نماینده مردم اهواز در مجلس خطاب به وزیر نیروگفت: علی رغم وجود آب فراوان، اجازه کشت در مناطق متضرر از سیل ندادید و کشاورزان را به دلیل محدودیت آب به جان هم انداختید. دستور فرمایید که اجازه کشت بدون محدودیت در کل استان خوزستان داده شود.
به گزارش ایسنا، جواد کاظم‌ نسب در جلسه علنی امروز (سه‌شنبه) در تذکری شفاهی خطاب به رئیس جمهور گفت: آیا وقت آن نرسیده که مصوبه دولت در خصوص اهدا خسارت کشاورزان و استمهال وام آنها به اجرا برسد؟ خواهشمند است دستور فرمائید بیشتر از این با احساسات مردم خوزستان بازی نکنند.
نماینده مردم اهواز و باوی در مجلس خطاب به وزیر نیرو گفت: سال گذشته کشاورزان خوزستانی را از کشت محروم کردید و امسال همه مزارع آنها را زیر آب بردید. در حال حاضر علی رغم وجود آب فراوان، اجازه کشت در مناطق متضرر از سیل داده نشده و کشاورزان را به دلیل محدودیت آب به جان هم انداختید. دستور فرمائید که اجازه کشت بدون محدودیت در کل استان خوزستان داده شود.
وی در پایان خطاب به وزیر نیرو تاکید کرد: در شرایط کنونی کشور، از تحرکات غیرقانونی در اجرای طرح‌های مخرب و فتنه‌انگیز انتقال آب در استان خوزستان و چهارمحال و بختیاری جلوگیری کنید.
انتهای پیام
