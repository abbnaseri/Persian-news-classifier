توضیحاتی درباره پرونده«علاءالدین»/پیشنهاد اخراج بولتون و پمپئو/تاکید رییسی بر رعایت حقوق انسانی
انتقادات تند عراقچی از سیاست‌های انگلیس در مورد ایران و منطقه/ «علاءالدین»؛ قدیمی‌ترین پرونده دادسرای ناحیه ۱۲ تهران/ تاکید بر برگزاری رزمایش مشترک بین ارتش‌های ایران و عراق/ تجمیع دادسراهای رسیدگی کننده به پرونده‌های اقتصادی در دادسرای ویژه امور اقتصادی/ پیشنهاد اخراج بولتون و پمپئو از سوی سوزان رایس  و... از جمله گزیده اخبار سیاسی ایسنا در روز دو شنبه، سوم تیر ماه ۱۳۹۸ است.
به گزارش ایسنا، فرمانده نیروی دریایی ارتش گفت: دشمن پیشرفته‌ترین، هوشمندترین و پیچیده ترین هواپیمای گشت و شناسایی خود را به منطقه ممنوعه اعزام  کرده بود و همگان ساقط شدن این فروند هواپیمای بدون سرنشنین را دیدند.
همچنین امیر سرتیپ حیدری در دیدار معاون آموزش و عملیات ارتش عراق و هیئت همراه که در ستاد نیروی زمینی ارتش انجام شد، بر برگزاری رزمایش مشترک بین ارتش ایران وعراق تاکید و اعلام آمادگی کرد.

مجمع‌الوزرا؛ جایی برای مسئولان روزگار سپری‌شده
روز سه‌شنبه ۲۸ خرداد مجمع عمومی سالیانه تشکل مردم‌نهاد مجمع وزیران ادوار با حضور تعدادی از وزرای دولت‌های پیشین و کنونی در سازمان مدیریت صنعتی برگزار شد؛ مجمعی متشکل از وزیران ادوار مختلف تاریخ ۴۰ ساله جمهوری اسلامی از هر طیف و جناحی. در این جلسه انتخابات اعضای هیئت مدیره این مجمع برگزار شد که در آن غلامرضا شافعی، محمداسماعیل شوشتری، محمدرضا عارف، منصور رضوی، مرتضی محمدخان و حسن غفوری‌فرد به عنوان اعضای هیئت مدیره مجمع وزیران ادوار انتخاب شدند.

سخنگوی وزارت امور خارجه خاطرنشان کرد: چند روز دیگر از فرصت ارائه شده از سوی ایران باقی مانده و اگر ببینیم که از سوی آنها اقدام ملموسی انجام نشود، گام دوم را قاطعانه آغاز می‌کنیم. سید عباس موسوی همچنین در مورد اخبار منتشر شده از سوی رسانه‌های غربی در مورد سفر مشاور دیپلماتیک رئیس جمهور فرانسه به تهران و ادعای برخی از رسانه‌ها مبنی بر اینکه او در این سفر حامل پیامی از سوی رئیس جمهور فرانسه برای مقامات ایران بوده است، اظهار کرد: سفر این مقام فرانسوی به تهران انجام شد. ایشان به ایران آمدند و با برخی از مقامات دیدارهایی داشتند. نمی‌توانم بگویم دیدارها خیلی خوب بود، ولی خوب بود. حرف‌هایی که زده شد، قدری متفاوت بود.
در حالی که کمتر از دو هفته به پایان مهلت ۶۰ روزه جمهوری اسلامی ایران برای متوازن کردن توافق هسته‌ای وفق ماده ۳۶ برجام مانده، " آندرو موریسون"، معاون وزیر خارجه بریتانیا در امور خاورمیانه روز گذشته با سفر به تهران با سیدعباس عراقچی معاون سیاسی وزیر خارجه دیدار و گفتگو کرد. در این دیدار عراقچی از سیاست‌های انگلیس در مورد ایران و منطقه به تندی انتقاد کرد.
همچنین هایکو ماس، وزیر امورخارجه آلمان از تصمیم رئیس جمهور آمریکا برای لغو حمله به ایران استقبال کرد و گفت: ما بر این باوریم که اکنون زمان دیپلماسی است. وی تاکید کرد: هیچکس خواهان جنگ نیست.
سوزان رایس، مشاور امنیت ملی اسبق آمریکا در یادداشتی با انتقاد شدید از روند تصمیم‌گیری رئیس جمهور کشورش در واکنش به سرنگونی پهپاد آمریکایی تاکید کرد که دونالد ترامپ باید از این وضعیت، به عنوان فرصتی برای برداشتن گام‌های اعتماد ساز با ایران و عقب‌نشینی از اشتباهاتش استفاده کند. وی همچنین گفت: رئیس جمهور ترامپ برای آزمودن چشم‌انداز کاهش تنش می‌بایست با شفافیتی غیر قابل انتظار و عزم و اراده عمل کند. او ابتدا لازم است که مشاور امنیت ملی غیر قابل کنترل خود و سپس پیرو او، یعنی وزیر امورخارجه جنگ طلبش را کنار بگذارد.

وزیر امور خارجه کشورمان در مراسم سالروز جهانی مبارزه با مواد مخدر تاکید کرد: اعمال تحریم‌ها و اقدامات یک جانبه آمریکا و ورود این کشور به عرصه جنگ و تروریسم اقتصادی علیه مردم ایران مانع اجرای همکاری‌های بین المللی به ویژه در عرصه مبارزه با مواد مخدر شده و آمریکا و برخی کشورهای غربی مسئول مستقیم عواقب اختلال در امر مبارزه با این پدیده هستند.

کمیته چهارجانبه متشکل از عربستان، امارات، انگلیس و آمریکا در بیانیه‌ای با اشاره به حملات اخیر به نفتکش‌ها در بندر الفجیره و دریای عمان نسبت به تنش به وجود آمده در منطقه ابراز نگرانی کردند و در ادعایی بی اساس ایران را به دست داشتن در حملات اخیر انصارالله یمن به عربستان متهم کرد.

در دیدار سرزده مردمی دادستان کل کشور از دادسرای ناحیه ۱۲ اعلام شد که قدیمی‌ترین پرونده این مرجع مربوط به پاساژ علاءالدین است. حجت الاسلام والمسلمین منتظری در حاشیه بازدید از دادسرای ناحیه ١٢ تهران دراین رابطه گفت: قدیمی‌ترین پرونده مربوط به سال ۸۳ است و متعلق به پاساژ علاءالدین و آقای علاالدین است که وی نیز متواری بوده و اتهامش کلاهبرداری است، چرا که همکف این پاساژ را که پارکینگ بوده کاربری دیگری گرفته و تجاری تحویل مردم نداده است و معلوم نیست که به چه شکل هم از زندان آزاد شده است. وی همچنین  در خصوص کاهش مشکلات دستگاه قضائی گفت: باید تلاش کنیم ورودی‌های دستگاه قضائی کاهش پیدا کند و همچنین امکاناتی که لازم هست در اختیار دستگاه قضائی قرار گیرد.
همچنین دادستان تهران در نشستی خبری با گرامیداشت هفته قوه قضائیه از تجمیع دادسراهای رسیدگی کننده به پرونده‌های اقتصادی در دادسرای ویژه امور اقتصادی خبر داد.

رییس قوه قضاییه در نشست با سفرا و کارداران کشورهای خارجی و نمایندگان سازمان‌های بین‌المللی مقیم تهران گفت: ایران در عرصه بین الملل همواره مدافع صلح و توجه به حقوق بشر بوده است. عدالت طلبی بشر همواره آرمان بشر در طول تاریخ بوده است که نه تاریخ انقضا دارد و نه استثنا پذیر است. عدالت به معنای دادن حق به صاحب حق است. از این رو رعایت حقوق انسانی شرط لازم برای تحقق عدالت است. رعایت حقوق انسانی مبنای هر تصمیم و اقدام در جمهوری اسلامی ایران است.
* مهمترین اخبار، مصوبات و دستور کارهای  امروز (دوشنبه) سوم تیر ۱۳۹۸ مجلس شورای اسلامی را نیز می‌توانید اینجا دنبال کنید.
انتهای پیام
