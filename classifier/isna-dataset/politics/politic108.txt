آخرین وضعیت سیل‌زدگان شرق مازندران از زبان نماینده منطقه
نماینده مردم بهشهر  و گلوگاه در مجلس ضمن بررسی عملکرد ارگان‌های مختلف درگیر در جریان سیل شمال کشور گفت: در جریان سیل، بهترین عملکرد را بنیاد مسکن انقلاب اسلامی داشته است.
علی محمدشاعری در گفت‌وگو با ایسنا در مورد آخرین وضعیت سیل‌زدگان گلوگاه و بهشهر گفت: طبق برآوردهایی که داشته‌ایم، استان مازندران در سیل‌های اواخر سال ۹۷ و اوایل سال ۹۸ حدود ۶۰۰ میلیارد تومان خسارت دیده است. خسارات سیل به طور کلی به سه بخش اصلی کشاورزی، مسکن و زیرساخت‌ها قابل تقسیم بندی است.
این عضو کمیسیون کشاورزی مجلس در مورد وضعیت کشاورزان سیل‌زده استان‌های شمالی گفت: خسارات این قشر اعم از تسهیلات کم بهره و استمهال وام‌ها و کمک‌های بلاعوض در حال پرداخت است. هم‌اکنون مطالبه جدی آنها ارائه تسهیلات کم بهره با بازپرداخت طولانی مدت است. تمدید بازپرداخت حداقل سه ساله وام‌هایی که سابقا گرفته بودند، همواره از سوی کشاورزان مطرح می‌شود. ما نیز از وزارت جهاد می خواهیم که با سرعت بیشتری کمک‌های بلاعوض را پرداخت کند.
وی با بیان اینکه «در بخش تعمیر مسکن و نوسازی خانه‌های خسارت دیده، اقدامات خوبی صورت گرفته است» تاکید کرد: تاکنون هیچ‌گونه اعتباری برای بازسازی زیرساخت‌ها اختصاص پیدا نکرده است. منظور از زیرساخت‌ها راه‌های فرعی و اصلی، ابنیه تاریخی و پل‌ها است که در اثر سیل دچار رانش شده‌اند. نمایندگان مجلس و مدیران استانی پیگیری‌های خوبی در این زمینه داشته‌اند ولی تاکنون وزارت راه و شهرسازی اقدام عملیاتی در این زمینه نداشته است.
وی افزود: جاده‌های صعب‌العبور شرق مازندران مثل نکا، بهشهر و گلولگه از بین رفته‌اند. سازمان برنامه و بودجه نیز در زمینه تخصیص بودجه برای رفع مشکلات زیرساختی کوتاهی می‌کند. وزارت کشور نیز پیگیری لازم را به عمل نمی‌آورد. راه‌های روستایی و شهری تخریب شده رها شده‌اند. هم‌اکنون مردم بعضی مناطق به سختی تردد می کنند.
شاعری در پایان با اشاره به عملکرد ارگان‌های مختلف در جریان سیل اظهار داشت: ساختمان مراکز درمانی تا حدود زیادی مرمت شده‌اند. وزارت بهداشت نیز به وظایف خودش خوب عمل کرده است. بهترین عملکرد در جریان سیل را بنیاد مسکن انقلاب اسلامی و بعد از آن وزرات جهاد کشاورزی داشته است. این در حالی است که وزارت راه و شهرسازی عملکرد ضعیفی در رسیدگی به امور سیل‌زدگان داشته است. عملکرد وزارت راه و شهرسازی ضعیف بوده است و مردم از این وزارتخانه گله‌مندند.
انتهای پیام
