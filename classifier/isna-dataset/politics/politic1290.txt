هشدار روسیه به آمریکا درباره انجام هرگونه اقدام تنش‌زا
معاون وزیر خارجه روسیه با اشاره به اینکه احتمال افزایش تنش در منطقه همچنان وجود دارد به واشنگتن هشدار داد که به پیامدهای جنگ فکر کنند.
به گزارش ایسنا به نقل از اسپوتنیک عربی، سرگئی ریابکوف، معاون وزیر خارجه روسیه در گفت وگو با خبرنگاران اعلام کرد که خطر درگیری میان تهران و واشنگتن هنوز وجود دارد و ما بار دیگر از مسئولان واشنگتن می‌خواهیم که در رابطه با پیامدهای جنگ فکر کند و اقدامات بی‌پروا اتخاذ نکنند.
وی گفت که آمریکا به طور عمد شیوه تشدید تنش را در پیش گرفته است.
به گزارش ایسنا، این سخنان ریابکوف در واکنش به سرنگونی پهپاد جاسوسی آمریکا در حریم هوایی ایران و تهدیدهای اخیر آمریکا ایراد شده است.
روابط عمومی کل سپاه پاسداران انقلاب اسلامی پیش از این در اطلاعیه‌ای اعلام کرده بود که در نخستین ساعات بامداد روز پنجشنبه (۳۰ خرداد) یک فروند پهپاد جاسوسی "گلوبال هاوک " آمریکا بعد از تجاوز به حریم سرزمینی جمهوری اسلامی ایران در منطقه روبروی کوه مبارک استان هرمزگان، هدف آتش پدافند نیروی هوا فضای سپاه پاسداران انقلاب اسلامی قرار گرفت و سرنگون شد.
چند ساعت بعد از اینکه سپاه از سرنگونی یک فروند پهپاد جاسوسی آمریکا در مرز هوایی ایران خبر داده بود، دونالد ترامپ، رئیس جمهور آمریکا در صفحه رسمی خود در توئیتر نوشت "ایران اشتباه بزرگی مرتکب شده است" و گفته می‌شود یک برنامه برای واکنش نظامی محدود علیه کشورمان را نیز در نظر گرفته که از انجام آن پشیمان شده است.
محمد جواد ظریف، وزیر امور خارجه ایران نیز در توئیتر نوشت: «در ساعت ۱۴:.. بامداد پهپاد آمریکایی در حالت پنهان از امارات پرواز کرد و حریم هوایی ایران را نقض کرد. این پهپاد در ساعت ۰۴:۰۵ در مختصات 25°59'43"N 57°02'25"E در نزدیک کوه مبارک هدف قرار گرفت. ما قطعات پهپاد نظامی آمریکا را در آب‌های قلمرو خودمان، جایی که این پهپاد ساقط شد جمع‌آوری کرده‌ایم.»
وزیر امور خارجه کشورمان در این توئیت علاوه بر ارائه مختصات محل سقوط این پهپاد، دو نقشه را منتشر کرده که نشان می‌دهد این پهپاد پس از نقض حریم هوایی ایران، هدف قرار گرفته است.
همچنین نماینده دائم جمهوری اسلامی ایران در سازمان ملل، در نامه‌ای به آنتونیو گوترش دبیرکل این سازمان که نسخه‌ای از آن برای رئیس شورای امنیت سازمان ملل نیز ارسال شده است اعلام کرد: این اقدام پس از اخطارهای مکرر به پهپاد مذکور و طبق حق ذاتی ایران در دفاع مشروع از خود طبق ماده ۵۱ منشور سازمان ملل، صورت گرفته است.
در این نامه ضمن اعلام اینکه این اقدام آمریکا نقض حقوق بین‌الملل و منشور ملل متحد، بویژه بند ۴ ماده ۲ آن بوده و مسئولیت بین‌المللی آمریکا را در پی دارد، این عمل به شدیدترین لحن ممکن محکوم شده است.
روانچی با بیان اینکه "کشورمان در پی جنگ نیست"، اعلام کرده که در عین حال ایران حق مسلم خود را برای اتخاذ هرگونه اقدام لازم در مقابل نقض سرزمین خود محفوظ می‌دارد و مصمم است قاطعانه از مرزهای هوایی، آبی و خاکی خویش دفاع کند.
انتهای پیام
