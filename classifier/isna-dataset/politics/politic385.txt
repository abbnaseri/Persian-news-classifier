نارضایتی مردم تهران از طرح ترافیک جدید
نماینده مردم تهران در مجلس شورای اسلامی گفت: طرح ترافیک جدید و محدوده‌های آلودگی هوا که از اول تیرماه اجرایی شده است، نارضایتی را در میان شهروندان تهران ایجاد کرده است.
به گزارش ایسنا، سیده فاطمه ذوالقدر صبح سه شنبه در جلسه مجمع نمایندگان تهران با شورای اسلامی شهر که با حضور محسن هاشمی ریاست شورای اسلامی، محمدرضا عارف رئیس مجمع نمایندگان برگزار شد، ضمن بیان پاره‌ای از مشکلات و مطالبات مردمی در اداره شهر بیان کرد: اقدامات خوبی در شهرداری تهران صورت گرفته است، توسعه خطوط مترو شهری با توجه به افزایش سطح دسترسی مردم و توسعه خطوط شایسته تقدیر است.
نماینده مردم تهران در مجلس ادامه داد: طرح‌ها و اقداماتی نیز در حال انجام است که لازم است به منظور همراهی و هماهنگی هرچه بیشتر میان شورای شهر و نمایندگان مجلس به نمایندگی از مردم تعاملات و همکاری بیشتری وجود داشته باشد.
وی گفت: طرحی همانند حیات شبانه تهران لازم است که با هماهنگی‌های بیشتر و با رویکردی همه جانبه به کار بسته شود.
ذوالقدر تصریح کرد: همچنین طرح ترافیک جدید و محدوده‌های آلودگی هوا که از اول تیرماه اجرایی شده است، نارضایتی را در میان شهروندان تهران ایجاد کرده که ضروری است به خواسته‌ها و انتظارات مردم در برنامه‌های شهری دقت نظر بیشتری شود.
وی خاطرنشان کرد: موضوع انتخابات شورا یاری‌های شهر تهران از محل‌های بحث برانگیز شده که بسیار دیر هنگام اقدام شد و آن اطلاع رسانی و زمان لازم برای مشارکت فراهم نشده که نیاز است بازنگری‌های قانونی و عملیاتی در انتخابات شورایاری مدنظر قرار گیرد.
انتهای پیام
