تاکید اعضای کمیته سیاسی مجمع مجالس آسیایی بر تشکیل مجلس مشورتی
اعضای کمیته سیاسی مجمع مجالس آسیایی بر تشکیل مجلس مشورتی که در موارد محدودی بتواند قانون‌گذاری کند، تاکید کردند.
به گزارش ایسنا، فاطمه ذوالقدر عصر امروز چهارشنبه در نشست خبری پایانی کمیته سیاسی مجمع مجالس آسیایی که در هتل کوثر اصفهان برگزار شد، اظهار کرد: با حضور ۱۷ کشور کمیته سیاسی مجمع مجالس آسیایی را از صبح امروز در اصفهان تشکیل دادیم و پس از بررسی زیاد قطعنامه‌ها با تغییر جزئی که در آن انجام شد، به تصویب رسید.
وی افزود: نظر برخی از کشورهای آسیایی تشکیل پارلمان آسیا بود که با مخالفت اکثر کشورهای عضو این مجمع روبه‌رو شد و مقرر شد در یک کارگروه سیاسی موضوع تشکیل پارلمان آسیایی مطرح شود.
رئیس گروه مجمع مجالس آسیایی تصریح کرد: قبل از برگزاری این نشست نماینده عضو کشور فلسطین متأسفانه فوت کرد اما بررسی قطعنامه مربوط به فلسطین بدون هیچ تغییراتی تصویب شد.
ذوالقدر ادامه داد: بعدازظهر امروز با تشکیل پارلمان گروه آسیا جلسه ادامه یافت اما در اختتامیه این مجمع بیانیه‌ای نداشتیم ولی بر تقویت روابط کشورها و لزوم همه‌جانبه‌گرایی تاکید شد و تمام اعضای عضو اقدامات یکجانبه‌گرایانه آمریکا را محکوم کردند.
وی خاطرنشان کرد: در اختتامیه این مجمع مقرر شد اجلاس بعدی مجمع مجالس آسیایی در اوایل سپتامبر امسال در بغداد تشکیل شود.
همچنین محسن کوهکن رئیس کارگروه تشکیل پارلمان آسیا در ادامه این نشست گفت: در سال ۲۰۱۳ در پاکستان بحث تشکیل پارلمان آسیا مطرح شد. برخی کشورها از طرف موافق تشکیل پارلمان آسیا هستند و می‌گویند آسیا باید به سمت همگرایی حرکت کند و نیاز به چنین پارلمانی دارد اما از طرفی بسیاری از کشورهای آسیایی با تشکیل پارلمان آسیا مخالف هستند چون دغدغه‌ها و سوال‌های خاص خود را دارند.
وی افزود: همه اعضای دبیرخانه مجمع به این موضوع ورود کردند و رئیس کارگروه تشکیل پارلمان آسیایی که بنده باشم در این خصوص نظر دادم و هیأت‌های مختلف دیدگاه‌های خود را مطرح کردند. اما بحث کلی این بود که پارلمان آسیایی آیا باید مانند پارلمان اروپا باشد؟
کوهکن ادامه داد: عموم کشورهای آسیایی چون تنوع دیدگاه قومیتی دارند بیشتر بر این باورند که باید یک مجلس مشورتی تشکیل شود که بتواند در موارد معدودی قانون‌گذاری کند و نظر جمهوری اسلامی ایران نیز همین است که یک مجلس مشورتی تشکیل شود.
رئیس کارگروه تشکیل پارلمان آسیایی خاطرنشان کرد: در جلسه بعدازظهر همه نظر دادند و در دبیرخانه پیشنهادات بررسی شد. از دبیرخانه خواستیم که از همه کشورها حتی کشورهای فراقاره‌ای نظراتشان را بگیرند و از دیدگاه‌های آن‌ها نیز استفاده شود.
وی گفت: در ابتدای راه هستیم و رفتن به سوی تشکیل پارلمان آسیایی باید ریل‌گذاری شود تا به همگرایی میان کشورها کمک کند.
در ادامه این نشست خبری محمدرضا مجیدی دبیرکل مجمع مجالس آسیایی گفت: در تلاش هستیم که با برخی رسانه‌های معتبر تبادل‌نظر داشته باشیم تا بتوانیم خبرنگار پارلمانی تربیت کنیم و از این طریق منافع ملی کشورهای آسیایی تا حدی تأمین شود.
وی افزود: اگر شعار و ادعای این را داریم که قرن بیست و یکم قرن آسیا است، باید بر داشتن ظرفیت پارلمان آسیایی و تشکیل آن توجه ویژه داشته باشیم. کارهای بزرگی صورت گرفته و باید به سمت تشکیل پارلمان آسیایی حرکت کنیم.
مجیدی افزود: تشکیل پارلمان آسیا محقق نمی‌شود مگر این‌که فرایند طبیعی توسعه را طی کنیم. خوشبختانه با کارهای خوبی که در مجلس شورای اسلامی داشته‌ایم هدایت برگزاری مجمع را نیز در آینده خواهیم داشت.
دبیرکل مجمع مجالس آسیایی گفت: برای این‌که به شعار وحدت آسیا برسیم باید تلاش کنیم و انتظارات به حق را مورد رسیدگی قرار دهیم. بر این باوریم که دبیرخانه مجمع مجالس آسیایی پشتوانه علمی فرایند را تأمین می‌کند و دانشگاه نیز تأمین محتوا خواهد کرد و رسانه نیز پل ارتباطی بین افکار عمومی و مجالس خواهد بود.
مجیدی ادامه داد: در کمیته فرهنگی و اجتماعی موضوع ارتباط با رسانه را در دستور کار قرار خواهیم داد و تا فرایند همگرایی همراه با برنامه‌ریزی دقیق باشد.
وی گفت: یک نوع وحدت آسیایی را باید مدنظر داشته باشیم و پارلمان‌ها چون با مردم ارتباط دارند باید به تحقق این امر کمک کنند.
دبیرکل مجمع مجالس آسیایی خاطرنشان کرد: نظام سلطه در غرب آسیا با توجه به تضاد منافع سعی بر استفاده از منافع دیگر کشورها دارد. به همین دلیل مجمع مجالس آسیایی راهکارهایی در این خصوص برای مقابله با نظام سلطه در نظر گرفته است.
مجیدی در پایان گفت: دبیرخانه مجمع مقرش در ایران است و چون می‌خواهیم میزبانی را مستمر کنیم همیشه سعی کرده‌ایم بهترین جلسات را برگزار کنیم. میانگین شرکت‌کنندگان ما در مجالس آسیایی بین ۱۰ تا ۱۵ کشور است اما امروز با استقبال خوب اعضا ۱۸ کشور در نشست کمیته سیاسی مجمع مجالس آسیایی (APA) شرکت کرده‌اند.
به گزارش ایسنا، مراسم اختتامیه نشست کمیته سیاسی مجمع مجالس آسیایی عصر امروز در هتل کوثر اصفهان برگزار شد و گزارش پایانی این کمیته قرائت و اعضای حاضر در این نشست دستور کار کمیته سیاسی را به اتفاق آرا تصویب کردند. همچنین مقرر شد نشست بعدی کمیته سیاسی مجمع مجالس آسیایی از سوم تا پنجم سپتامبر ۲۰۱۹ در بغداد برگزار شود و شورای اجرایی بعدی این مجمع در اوایل اکتبر همین سال در ترکیه تشکیل خواهد شد.
انتهای پیام
