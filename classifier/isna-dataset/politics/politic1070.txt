حاجی‌دلیگانی: چرا عده‌ای با رفاه عموم مردم مخالف هستند؟
یک عضو کمیسیون برنامه و بودجه مجلس با تاکید بر اینکه «با گذشت سه ماه از سال ۹۸ هنوز نحوه تخصیص ۱۴ میلیارد دلار ارز برای تامین کالاهای اساسی مشخص نشده است»، گفت: باید هر چه سریع‌تر نحوه توزیع این ۱۴ میلیارد دلار برای تامین کالاهای اساسی مشخص گردد تا کمکی برای رفاه حال مردم باشد.
به گزارش ایسنا، حسینعلی حاجی دلیگانی در تذکری شفاهی در جلسه علنی امروز بیان کرد: ما در قانون بودجه سال جاری ۱۴ میلیارد دلار برای تأمین کالاهای اساسی و کمک به مردم اختصاص دادیم تا کالاهای اساسی ارزان‌تر به دست مردم برسد.
وی در ادامه اظهار کرد: اگر قصد داشتیم تا مردم همچنان با مشکلات دست و پنجه نرم کنند، دیگر نیاز به اصلاح قانون نبود. حال آنکه مجلس ۱۴ میلیارد دلار برای تأمین کالاهای اساسی اختصاص داده است، باید هر چه سریع‌تر نحوه توزیع این ۱۴ میلیارد برای رفاه مردم مشخص شود.
نماینده مردم شاهین‌شهر در مجلس تصریح کرد: نمی‌دانم چرا برخی با رفاه عموم مردم که همراه با عدالت باشد، مخالف هستند. از رئیس مجلس انتظار داریم هر چه سریع‌تر تکلیف این مبلغ روشن شود.
وی در ادامه افزود: از سوی دیگر پیشنهاد می‌دهم تعطیلات دو هفته‌ای پیش روی مجلس کنسل شود تا وزرا را به مجلس دعوت کرده و بسیاری از موضوعات و مسائلی که در سطح جامعه وجود دارد را حل کنیم. اکنون افزایش حقوق کارمندان هنوز در هاله‌ای از ابهام است.
لاریجانی رئیس مجلس، در پاسخ به حاجی دلیگانی بیان کرد: مجلس وظیفه خود را که قانونگذاری بود، در این زمینه انجام داده است و دولت نیز در حال پیگیری این موضوع است. اگر پیشنهاد دیگری برای نحوه تخصیص و پیگیری این موضوع دارید، ارائه دهید.
انتهای پیام
