بختیار: در شرایط سخت، ایرانی‌ها باهم متحد و منسجم می‌شوند
نماینده گلپایگان و خوانسار در مجلس شورای اسلامی گفت: در شرایط سخت ایرانی ها باهم متحد و منسجم می‌شوند و دوران تحریم بیش از یک سال دوام نخواهد آورد و به همین دلیل است که همه تلاش خود را به کار می بندند که هرچه زودتر بتوانند با جمهوری اسلامی به توافقی برسند.
به گزارش خبرنگار ایسنا-منطقه اصفهان در گلپایگان، علی بختیار در همایش روز ملی اصناف اظهار کرد: بدعهدی آمریکایی‌ها و مسائل بین المللی که نه تنها برای جمهوری اسلامی بلکه برای کل حوزه بین الملل درست کردند امروز سبب شده خیلی از کشورهای جهان در زمینه‌های اقتصادی به مخاطره بیفتند، جمهوری اسلامی امروز در جنگ اقتصادی است.
وی ادامه داد: واقعیت این است که شرایط کشور سخت است اما حتماً این دوران پایدار نخواهد بود.
نماینده گلپایگان ادامه داد: آمریکایی‌ها اذعان دارند که ایرانی‌ها شرایط سخت را تجربه کردند، اتفاقاً در شرایط سخت ایرانی‌ها باهم متحد و منسجم می‌شوند و دوران تحریم بیش از یک سال دوام نخواهد آورد و به همین دلیل است که همه تلاش خود را به کار می‌بندند که هرچه زودتر بتوانند با جمهوری اسلامی به توافقی برسند.

نماینده گلپایگان و خوانسار در مجلس شورای اسلامی گفت: امروز همه کارگزاران نظام پشت سر مقام معظم رهبری براین باورند که امکان مذاکره در شرایط کنونی با امریکایی‌ها به هیچ وجه وجود ندارد و حتماً به ضرر جمهوری اسلامی است و به همین دلیل اتحاد کاملی بین مسئولان نظام در این زمینه وجود دارد.

بختیار افزود: همه فراکسیون‌های سیاسی مجلس شورای اسلامی هم تاکید بر حل مسائل از طریق مقاومت، برنامه ریزی و شکستن تحریم‌ها دارد. در این شرایط به دنبال خلق فرصت‌ها از تهدیدی که برای جمهوری اسلامی پیش آمده هستیم.

نماینده گلپایگان و خوانسار در مجلس شورای اسلامی خاطر نشان کرد: در برابر مردم شهرستان گلپایگان وظیفه داریم که بدون اینکه در کار اجرایی دخالت کنیم در زمینه توسعه، آبادانی و اشتغال برنامه ریزی کنیم. این امکان را فراهم کنیم که فرمانداری، مسئولان اجرایی و رؤسای ادارات کار خود را انجام دهند و ما نیز از ظرفیت سیاسی کشور و با تأمین اعتبارات مناسب موضوعات را سامان دهیم.

وی اضافه کرد: جوانان روستا خود وارد میدان شدند و گفتند که می‌خواهند آب رودخانه را به روستاهای دستجرده و فاویان برسانند، مدیران شهرستان آنها را حمایت کردند و اکنون همه موتورها و چاه‌های این منطقه خاموش است. امیدواریم ظرف دو ماه آینده بند لُهرامِش تکمیل شود.

بختیار با بیان اینکه منتقد نحوه تصمیم گیری موجود در مجلس هستم، یادآور شد: اکنون نسبتاً شرایط خوبی در بازار می بینم اما شرایط کلی کشور خوب نیست و فقر، بیکاری، اعتیاد، مسائل اجتماعی و اقتصادی گریبان همه کشور را گرفته است.
انتهای پیام
