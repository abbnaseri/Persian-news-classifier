نقوی‌حسینی: نظارت بر پیمانکاران در دستگاه‌های اجرایی و خدماتی کشور بسیار ضعیف است
نماینده مردم ورامین در مجلس شورای اسلامی گفت: دانشگاه آزاد باید به لحاظ مهندسی نقاط حادثه خیز مسیر را تاکنون شناسایی و نسبت به اصلاح آنها اقدام می‌کرد.
به گزارش ایسنا، سید حسین نقوی حسینی در جلسه علنی امروز مجلس شورای اسلامی و با اشاره به ارائه گزارش حادثه واژگونی اتوبوس در واحد علوم تحقیقات دانشگاه آزاد اسلامی از سوی کمیسیون آموزش و تحقیقات، بیان کرد: براساس گزارش ارائه شده مسیر نقل و انتقال دانشگاه علوم و تحقیقات خاص و ویژه است و این موضوع قابل تامل است. بنده ۱۰ سال در این واحد تدریس داشته‌ام و بارها با وسیله شخصی و عمومی و حتی پیاده به دانشکده‌های مختلف این دانشگاه رفته‌ام. دانشگاه آزاد با پول مردم اداره می‌شود و دانشجویان و خانواده‌های آنها برای پرداخت هزینه خود زحمت زیادی می‌کشند. امیدوارم گزارش کمیسیون آموزش و تحقیقات پایه و مبنایی برای انجام اقدامات ایمنی لازم باشد.
وی در ادامه اظهار کرد: دانشگاه آزاد و شرکت مهران‌گشت که طرف پیمان دانشگاه بوده است در این گزارش مقصر اصلی شناخته شدند. براساس این گزارش موارد ایمنی در مسیر تردد دانشجویان رعایت نشده است و انصافا این مسیر به لحاظ رانندگی ناایمن است. باید به لحاظ مهندسی نقاط حادثه‌خیز مسیر شناسایی و اصلاح شود و اگر بعد از این حادثه تاکنون چنین اقدامی انجام نشده است، کوتاهی صورت گرفته است.
نماینده مردم ورامین در مجلس شورای اسلامی تصریح کرد: متاسفانه نظارت بر پیمانکاران در دستگاه‌های اجرایی و خدماتی کشور بسیار ضعیف است و در این حادثه نیز این عامل خود را نشان می‌دهد. متاسفانه پول بیت‌المال به پیمانکار داده می‌شود، اما بر روی عملکرد آن نظارت نمی‌شود و در نهایت بعضی از پیمانکاران به تعهدات خود عمل نمی‌کنند.
نقوی حسینی در پایان گفت:‌ امیدوارم تمامی دستگاه‌ها به خصوص دستگاه‌های آموزش عالی بر روی عملکرد پیمانکاران چه در زمینه‌ غذای دانشجویان و چه در زمینه وسائل حمل و نقل دانشجویان توجه داشته باشند.
انتهای پیام
