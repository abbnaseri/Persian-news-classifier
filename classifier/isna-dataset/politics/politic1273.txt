فولادگر: اقدام«قالیباف» موازی با حرکات اصولگرایان نبود/ جبهه فراگیرتر از جمنا تشکیل شده است
یک نماینده اصولگرای مجلس شورای اسلامی با بیان این‌که «فراخوان اخیر قالیباف جهت نقش‌آفرینی بیشتر جوانان در انتخابات مجلس، حرکتی هماهنگ‌ شده بوده که این اقدام موازی با جمنا و اصولگرایی نیست»، گفت که البته جبهه گسترده‌تری از جمنا متشکل از همه نیروهای انقلابی تشکیل شده است.
حمیدرضا فولادگر در گفت‌وگو با ایسنا با اشاره به فراخوان اخیر قالیباف برای حضور نیروهای جوان در انتخابات مجلس شورای اسلامی، اظهار کرد: در حال حاضر حرکتی فراتر از جبهه نیروهای مردمی انقلاب اسلامی (جمنا) شروع شده است بدان معنا که تشکل‌های سنتی اصولگرا و تشکل‌های جدید انقلابی گردهم آمده و با همدیگر حرکت و کار می‌کنند جلساتی هم در این راستا برگزار شده است.
وی توضیح داد: این افراد الزاما اصولگرا نیستند، بلکه کسانی هستند که به حرکت کلی انقلاب معتقدند و ممکن است حتی نام تشکل‌شان اصولگرایی نباشد. این افراد راهبردهای اخیر مقام معظم رهبری را دنبال می‌کنند و آنها هم معتقدند که باید به جوانان میدان داده شود.
این عضو فراکسیون نمایندگان ولایی اضافه کرد: جلسات این جبهه فراگیر چندیست که تشکیل شده جبهه‌ای که فراتر از جمنا است و افرادی همچون قالیباف و حدادعادل و بسیاری از نیروهای اصولگرا هم در آن حضور دارند.
فولادگر درباره‌ اقدام قالیباف هم گفت: حرکت آقای قالیباف هماهنگ‌ شده و اقدامی جدا از نیروهای اصولگرا و انقلابی نبوده است، البته ایشان به عنوان چهره باسابقه کار اجرایی می‌تواند جداگانه اقداماتی انجام دهد ولی مشخصا بیانیه اخیر حرکتی موازی با جمنا و جریان اصولگرایی و نیروهای انقلابی نبوده است آقای قالیباف با اصولگرایان هماهنگی‌های لازم را انجام داده و این بیانیه را صادر کرده است، موضوع مهمی که باید دنبال شود یعنی زمینه‌ حضور نیروهای جوان در انتخابات فراهم شود البته این بدان معنا نیست که افراد باتجربه در مجلس شورای اسلامی حضور نداشته باشند.
انتهای پیام
