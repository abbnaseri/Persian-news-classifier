ساقط شدن پهباد آمریکایی بیانگر هم افزایی نیروهای مسلح است
معاون سیاسی اداره عقیدتی سیاسی نیروی زمینی ارتش، گفت: ساقط شدن پهباد آمریکایی که یکی از مدرن ترین پهباد ها در دنیا است، بیانگر هماهنگی، همراهی و هم افزایی تمام نیروهای مسلح بود.
به گزارش ایسنا، سرهنگ سید حسن خانی در همایش سیاسی فرماندهان در منطقه کردستان، اظهار کرد: مقام معظم رهبری در جلسه دانش آموختگی دانشگاه افسری امام حسین (ع) جمله‌ای را در خصوص تبیین مسائل اساسی نظام از سوی اندیشمندان و فرهیختگان فرمودند، که همین باعث شد ضرورت تشکیل و شکل‌گیری سلسه همایش‌های سیاسی و بصیرتی برای فرماندهان نیروی زمینی ارتش مطرح و به صورت مداوم و مستمر در قالب نشست‌های بصیرتی برگزار شود.
وی تصریح کرد: هدف از این همایش‌ها تبیین آخرین تحولات، رویدادها، مسائل سیاسی، منطقه‌ای و بین المللی برای فرماندهان است که نیروهای مسلح ضمن آشنایی با تحولات از آمادگی دفاعی لازم در بحث مقابله با تهدیدات دشمن هم برخوردار شوند.
معاون سیاسی اداره عقیدتی سیاسی نیروی زمینی ارتش، بیان کرد: به طور متوسط هر سال بالغ بر هفت هزار جلسه سیاسی در حوزه بصیرتی برای فرماندهان برگزار می‌شود.
حسن خانی افزود: تنش روابط بین ایران و آمریکا امروز به مرحله‌ای رسیده که آمریکایی‌ها در یک اقدامی خصمانه و ناقض حقوق بین الملل، مبادرت به ارسال پهباد جاسوسی خود به حوزه آب‌های سرزمینی جمهوری اسلامی ایران می‌کنند که با اقدام هوشمندانه و آگاهانه نیروهای مسلح مواجه شد.
وی عنوان کرد: ساقط شدن پهباد آمریکایی که یکی از مدرن ترین پهبادها در دنیا است بیانگر هماهنگی، همراهی و هم افزایی تمام نیروهای مسلح است.
معاون سیاسی اداره عقیدتی سیاسی نیروی زمینی ارتش، در پایان گفت: وقتی این پهباد از سوی پدافند هوایی نیروی ارتش مورد خطاب قرار می‌گیرد توسط موشک‌های هوافضای سپاه ساقط شده است و در واقع موشک‌هایی که در مرکز هوا فضای وزارت دفاع تولیده شده است، با یک سامانه کاملاً بومی و در اوج هماهنگی رخ می‌دهد که بیانگر اقتدار و صلابت نیروهای جمهوری اسلامی ایران است.
انتهای پیام
