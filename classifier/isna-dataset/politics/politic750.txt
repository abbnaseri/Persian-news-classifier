راه‌اندازی سامانه ورود الکترونیک وکلا در همه مجتمع‌های قضایی تهران در آینده نزدیک
سخنگوی قوه قضائیه  گفت: در آینده نزدیک شاهد بهره برداری از سیستم‌های ویژه تردد کارشناسان و وکلا در همه مجتمع‌های قضائی سطح تهران خواهیم بود.
به گزارش ایسنا، امروز چهارشنبه، گیت ورودی وکلا و کارشناسان به مجتمع قضائی شهید بهشتی با حضور رئیس کل دادگستری استان تهران و سخنگوی قوه قضائیهT رئیس و نایب رئیس کانون وکلای دادگستری مرکز، رئیس محاکم عمومی تهران، رئیس اداره حفاظت اطلاعات استان تهران، رئیس اداره خدمات الکترونیک قوه قضائیه و سایر مسئولین قوه قضائیه، رئیس کانون کارشناسان و نیز رئیس مرکز امور مشاوران قوه قضائیه افتتاح شد.

غلامحسین اسماعیلی سخنگوی دستگاه قضا و رئیس کل دادگستری استان تهران در حاشیه مراسم افتتاح سامانه ورود الکترونیک وکلا و کارشناسان به مراجع قضائی در پاسخ به سوالی مبنی بر اینکه آیا این گیت در مجتمع‌های قضائی دیگر نیز افتتاح خواهد شد، گفت: در دوره تحول دستگاه قضا بر اساس وعده‌ای که به بدنه کارشناسان و وکلا داده بودیم، شرایط تردد آن‌ها را در جهت تکریم و کرامت این مجموعه که جزو همکاران عرصه عدالت هستند و در فرآیند دادرسی و احقاق حق با مجموعه قضائی همکاری شایسته‌ای دارند، فراهم کردیم.

اسماعیلی افزود: در راستای تسهیل در تردد وکلا و کارشناسان و احراز هویت آن‌ها و همچنین به جهت متمایز شدن از اصحاب پرونده و اینکه این خادمان عرصه عدالت نیاز دارند که در صورت نیاز برای تهیه گزارش لازم از محتویات و مستندات پرونده تجهیزات الکترونیکی و تلفن همراه و امثال آن را به همراه داشته باشند، بر اساس وعده انجام شده و با اهتمام دادگستری استان تهران و مساعدت این مجموعه قضائی این امر محقق شد.

سخنگوی دستگاه قضا عنوان کرد: این سامانه در مجتمع قضائی شهید بهشتی و مجتمع دادگاه‌های تجدیدنظر در میدان هروی به عنوان بزرگترین مجتمع‌های قضائی کشور به بهره برداری رسیده است که کارشناسان رسمی دادگستری، وکلای دادگستری، وکلا کانون دادگستری و کارشناسان قوه قضائیه با انتخاب مسیر و احراز هویتی که به صورت دیجیتالی انجام می‌شود می‌توانند با سهولت به مراجع قضائی تردد داشته باشند و شأن و منزلت این همکاران مراعات شود.

وی تصریح کرد: بر این باوریم که تمامی مراجعان به مجموعه‌های قضائی به لحاظ شرافت و کرامت انسانی که دارند می‌بایست از ناحیه ما و همکارانمان مورد تکریم قرار گیرند و در این ارتباط نیز رئیس قوه قضائیه دستورات لازم را صادر کرده و دستورالعملی به عنوان تکریم عمومی مراجعان تدوین شده است و به زودی ابلاغ خواهد شد.



اسماعیلی گفت: به دنبال این هستیم هرکسی که وارد مجموعه قضائی می‌شود نهایت احترام به او شود.

وی اضافه کرد: این موضوع به این دو مجتمع اختصاص نخواهد داشت و در آینده نزدیک شاهد بهره برداری از سیستم‌های ویژه تردد کارشناسان و وکلا در همه مجتمع‌های قضائی سطح تهران خواهیم بود.

رئیس کل دادگستری استان تهران در پاسخ به این سوال که در راستای تسریع در رسیدگی به پرونده‌های قضائی با توجه به کمبود کادر قضائی، چه تدابیری اندیشیده شده است، اظهار کرد: چند تصمیم در دوره اخیر برای اجابت این خواسته بحق مردم اتخاذ گردیده و با عنایت به کار جهادی که در ستاد قوه قضائیه شروع شده است و مدیران عالی و ارشد دستگاه قضائی و بویژه رئیس قوه قضائیه کار را با روحیه جهادی آغاز کرده‌اند، به همکاران تاکید شده است که کار جهادی انجام دهند و همکارانمان اعلام آمادگی کرده‌اند که در بعدازظهرها و روزهای تعطیل نیز همکاری و حضور داشته و به پرونده‌ها رسیدگی کنند.

وی گفت: مطالعات بسیار خوبی انجام شده است که بتوانیم در مرحله اول با استفاده از اختیارات قانونی موجود و در مرحله دوم با کمک مجلس بسیاری از اموری که صبغه قضائی ندارند و در دادگستری‌ها رسیدگی می‌شوند به نهادهای شبه قضائی و ادارات و سازمان‌ها و هیأت‌های مختلف واگذار شود تا آن پرونده‌هایی که وارد دادگستری می‌شود را کاهش دهیم و این کاهش ورودی و تأمین کادر قضائی و اداری و همچنین کار جهادی سه برنامه بسیار عملیاتی و دقیقی است که امیدواریم با تحقق آن‌ها به خواسته مردم جامه عمل بپوشانیم.



سخنگوی دستگاه قضا همچنین در پاسخ به سوال دیگری مبنی بر اینکه رئیس قوه قضائیه در اقدامی مؤثر بحث استفاده نکردن از پوشش چادر برای زنانی که وارد محیط دادگاه و مراجع قضائی می‌شوند را محقق کرد، آیا در مورد آن افرادی که از زندان نیز اعزام می‌شوند اعمال می‌شود یا خیر؟ بحث سر ممنوعیت نیست، نظر بر این است زنانی که به مراجع قضائی اعزام می‌شوند چه از منازل، چه از بازداشتگاه‌های نیروی انتظامی و چه از زندان‌ها، با رعایت موازین شرعی با همان نوع پوششی حضور یابند که در سایر ایام در جامعه تردد می‌کنند؛ یعنی اگر خانمی اتفاقی برایش افتاده و سرو کارش به مرجع قضائی افتاده است و به طور مثال خانمی که محجبه و چادری است تصادفی کرده است و در بیرون همیشه پوشش چادر داشته است زمانی که به مرجع قضائی می‌آید می‌بایست با همان پوشش که در طول هفته و ایام سال از آن استفاده می‌کرده است، در مراجع قضائی حضور یابد، اما خانمی که پوشش چادر ندارد الزام به پوشش چادر برای او نباشد. البته موازین شرعی را باید مراعات کند؛ اما برای این قبیل از افراد با پوشش متعارفی که بدون چادر باشد امکان حضور در مراجع قضائی فراهم می‌شود.

انتهای پیام
