جریمه ۷۸ میلیاردی برای قاچاقچیان لوازم یدکی در خرم‌آباد
مدیرکل تعزیرات حکومتی استان لرستان از جریمه ۷۸ میلیارد ریالی قاچاقچیان لوازم یدکی در دو پرونده خبر داد.
به گزارش ایسنا، بهرام براری اظهار کرد: سربازان گمنام امام زمان (عج) با رصد شبکه‌های قاچاق کالا از یک دستگاه کامیون بیش از ۳۹ تن لوازم یدکی خودرو کشف و ضمن دستگیری متهمین، پرونده را به تعزیرات حکومتی ارسال کردند.
وی افزود: شعبه چهارم ویژه قاچاق کالا و ارز تعزیرات حکومتی شهرستان خرم آباد ضمن دریافت دفاعیات متهمین و بررسی مدارک پرونده، تخلف را محرز و علاوه بر حکم به ضبط محموله مکشوفه، متهمین را به پرداخت ۲۷ میلیارد و ۱۷۹ میلیون ریال جریمه نقدی در حق صندوق دولت محکوم کرد.
مدیرکل تعزیرات حکومتی استان لرستان همچنین از کشف ۳ کانتینر لوازم یدکی قاچاق از شبکه ریلی راه آهن خبر داد و گفت: شعبه چهارم ویژه قاچاق کالا و ارز تعزیرات حکومتی شهرستان خرم آباد پس از احراز تخلف قاچاق، متهم این پرونده را به پرداخت ۵۱ میلیارد و ۲۰۶ میلیون ریال جریمه نقدی محکوم و حکم به ضبط محموله مکشوفه صادر کرد.
انتهای پیام
