لاهوتی: قصور پیمانکار در حادثه واژگونی اتوبوس دانشگاه علوم تحقیقات قطعی است
یک عضو فراکسیون مستقلین مجلس شورای اسلامی گفت:‌ میانگین سن اتوبوس‌ها در کشور بالای ۱۵ سال است که براساس استانداردها باید زیر ۱۰ سال باشد.
به گزارش ایسنا، مهرداد لاهوتی در جلسه علنی امروز مجلس با اشاره به گزارش ارائه شده از سوی کمیسیون آموزش و تحقیقات مجلس شورای اسلامی در خصوص حادثه واژگونی اتوبوس در واحد علوم تحقیقات دانشگاه آزاد، بیان کرد: در این گزارش به سه عامل اصلی در خصوص این حادثه اشاره شده است، یکی شرایط فیزیکی معابر دانشگاه بوده است که باید اصلاح شود موقعیت کوهستانی مسیر و پیچ‌ها به گونه‌ای است که اگر موارد ایمنی لازم در آن اعمال نشود امکان وقوع حادثه بعدی وجود دارد.
وی در ادامه اظهار کرد: قصور پیمانکار از عوامل دیگر موثر در این حادثه بوده است. ماشینی که عامل این حادثه شده است معاینه فنی ندارد که این جای تعجب دارد، چرا که این یک ماشین برای حمل و نقل عمومی بوده، از سوی دیگر از میانگین سن فرسودگی این ماشین حدود ۶ سال گذشته بوده است.
نماینده مردم لنگرود در مجلس شورای اسلامی در ادامه تاکید کرد: امروز در کشور میانگین سن اتوبوس‌ها که باید زیر ۱۰ سال باشد حدود ۱۵ سال است که این یک معضل بزرگ برای کشور است و کمیسیون عمران و دست‌اندرکاران اجرایی باید به این موضوع رسیدگی کنند.
لاهوتی در ادامه تاکید کرد: از سویی دیگر در قرارداد دانشگاه آزاد با این پیمانکار ۲۴ دستگاه اتوبوس اسکانیا قید شده است در صورتی که اتوبوسی که دانشجویان را حمل می‌کرده اتوبوس شهاب بوده است. قصور پیمانکار کاملاً مشهود است و باید پاسخگو باشد.
وی در پایان گفت: دانشگاه آزاد باید دقت لازم را به خرج داده و از این پس با رعایت موارد ایمنی در مسیر و نظارت بر عملکرد پیمانکاران از وقوع چنین حوادثی پیشگیری کند.
انتهای پیام
