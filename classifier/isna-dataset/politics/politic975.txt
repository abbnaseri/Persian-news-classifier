استقلال ایران را با هیچ امتیازی معاوضه نمی‌کنیم/ پیشنهاد مذاکره بدون پیش‌شرط ترامپ فریب است
سفیر جمهوری اسلامی ایران در ژاپن با تاکید بر این‌که استقلال ملت و کشور ایران را با هیچ امتیازی معاوضه نمی‌کنیم،‌ گفت: جامعه بین المللی باید از طریق اجماع سازی و مقاومت، در جهت تنش زدایی در منطقه و مقابله با اقدامات نظامی آمریکا حرکت کند.
به گزارش ایسنا، مرتضی رحمانی موحد امروز با حضور در کنفرانس خبری در جمع خبرنگاران داخلی ژاپن ضمن تقدیر از کلوپ خبرنگاران داخلی ژاپن(JNPC) گفت: امروز علاقه مندم در خصوص روابط دوجانبه و سفر بسیار مهم، تاریخی و ارزشمند نخست وزیر ژاپن به ایران، جایگاه منطقه‌ای و جهانی ایران و توافق هسته‌ای برجام مطالبی را ارائه کنم.
وی در ابتدای سخنان خود با تشریح روابط طولانی، تاریخی و فرهنگی دو کشور، آغاز نودمین سال روابط رسمی ایران و ژاپن همزمان با اولین سال ریوا (آغاز دوره امپراتور جدید) که سفر تاریخی نخست وزیر ژاپن نیز محقق شد، تعاملات و همکاری‌های فیمابین را بسیار مهم و رو به رشد عنوان کرد.
سفیر کشورمان در توکیو با اشاره به پیام این سفر مبنی بر آگاهی رهبران دو کشور بر اهمیت روابط و نقشی که دو کشور در تأمین صلح و امنیت منطقه‌ای و بین المللی دارد، گفت: این روابط همواره دوستانه و در سطح خوبی قرار داشته و خوشبختانه شاهد دیدارهای مقامات عالی دو کشور هستیم که مهمترین آن سفر نخست وزیر ژاپن به ایران پس از ۴۱ سال به دعوت رئیس جمهور ایران است و به منزله نقطه عطفی در روابط دو کشور می‌باشد و فرصت بسیار خوبی بود تا با استفاده از آن به تقویت و گسترش همکاریهای دو کشور پرداخته شود و به صراحت در این سفر بر گسترش روابط دو جانبه، حمایت از برجام و ایجاد صلح و ثبات در منطقه از سوی دو طرف تاکید شد.
رحمانی موحد همچنین به دیدار نخست وزیر ژاپن با رهبر معظم انقلاب اشاره کرد و گفت: در این دیدار مهم و تاریخی، رهبر معظم انقلاب اسلامی با استقبال از پیشنهاد نخست وزیر ژاپن برای گسترش روابط با کشورمان به جایگاه ژاپن به عنوان دوست ایران و کشور مهم در آسیا اشاره داشتند و تاکید کردند اگر ژاپن به گسترش روابط با ایران تمایل دارد باید اراده قاطع خود را نشان دهد، همانگونه که برخی کشورهای مهم این اراده را نشان داده‌اند.
وی در ادامه با اشاره به سخنان رئیس جمهور کشورمان در دیدار با نخست وزیر ژاپن مبنی بر این‌که ایران برای توسعه روابط با ژاپن اهمیت زیادی قائل است، افزود: ما علاقه مند به روابط عمیق، دوستانه و بلندمدت با ژاپن هستیم و این روابط از گذشته بسیار مستحکم بوده و در حوزه‌های مختلف همکاری‌های مشترک و ماندگاری داشته‌ایم ضمن آن که رئیس جمهور ایران خواستار سرمایه گذاری ژاپن در جنوب ایران، سواحل مکران و چابهار نیز شدند.
سفیر ایران در ژاپن به نقطه نظرات نخست وزیر ژاپن هم در دیدارهای مختلف اشاره کرد و گفت: نخست وزیر با ابراز خرسندی از سفر به تهران برای دومین بار، تاکید کردند که این سفر برای ایشان افتخارآمیز است که بعد از ۴۱ سال به عنوان نخست‌وزیر به ایران سفر می‌کند و با قدردانی از ایران به خاطر پایبندی به برجام و انجام تعهدات خود، بر تأیید و حمایت همیشگی ژاپن از برجام به دلیل آن که به برقراری صلح و ثبات در منطقه کمک می‌کند تاکید کرد و با اشاره به این که ایران کشور بزرگی در منطقه است به اهمیت و نقش بالای جمهوری اسلامی ایران در تحقق صلح و ثبات در منطقه اشاره کرد.
مرتضی رحمانی موحد در ادامه با اشاره به این که یکی از محورهای مورد بحث در این سفر حفظ صلح، ثبات و تنش زدایی در منطقه بوده و هر دو کشور برای این موضوع اهمیت بسیار زیادی قائل هستند، افزود: سیاست اصولی جمهوری اسلامی ایران همواره ضامن صلح و ثبات در منطقه بوده و همکاری و مشارکت سازنده با همسایگان از اولویت‌های سیاست خارجی کشورمان است و با توجه به اینکه ژاپن شریک مهم ایران است لذا نقش فعالی در زمینه صلح و امنیت بین المللی دارد و از افزایش نقش سازنده ژاپن در خاورمیانه استقبال می‌کنیم، هر چند که آمریکا در آستانه و در جریان سفر نخست وزیر ژاپن با اعمال تحریم‌های جدید و گسترده، عملاً پیام مورد نظر خود را ارسال و در جهت مخالف نیات نیک نخست وزیر و با هدف مقابله با ابتکار جناب شینزو آبه گام برداشت.

حضور نظامی آمریکا در منطقه، تروریسم اقتصادی و تحریم‌ها علیه ملت ایران و رفتار مشکوک و خرابکاری‌های پرونده ساز اخیر در خلیج فارس بخش دیگری از سخنان سفیر ایران در ژاپن بود که در این زمینه تاکید کرد: این اقدامات باید متوقف شود و جامعه بین المللی باید از طریق اجماع سازی در جهت تنش زدایی اقدام کند.
وی به نقش مهم برجام در ایجاد صلح و ثبات منطقه‌ای و جهانی پرداخت و افزود: خروج آمریکا از برجام و اعمال تحریم‌های یک جانبه علیه ایران ثابت کرد که دولت آمریکا قابل اعتماد نیست و این در حالی است که آژانس بین‌المللی انرژی اتمی، تاکنون ۱۵ بار پایبندی کامل ایران به این توافق را تأیید کرده است. طی یک سال گذشته ایران علیرغم نقض تعهد و اقدامات خصمانه آمریکا نهایت خویشتنداری را داشته اما با ادامه اقدامات خصمانه آمریکا، تصمیم گرفته شد که در اجرای دقیق برجام و طبق بندهای ۲۶ و ۳۶ آن اقدامات عملی را جهت منافع ایران به عمل آورد. البته ایران با این اقدامات هیچیک از بندهای برجام را نقض نمی‌کند بلکه در اجرای بندهای ۲۶ و ۳۶ برجام جهت احیای توازن میان حقوق و تکالیف از دست رفته به دلیل اقدامات آمریکا و بی توجهی دیگر طرف‌های برجام صرفاً اجرای برخی از تعهدات را کاهش و یا متوقف می‌کند.
سفیر کشورمان در توکیو در این زمینه تاکید کرد: ابتکار نخست وزیر در این سفر نشان دهنده جایگاه برجسته وی در توجه به حل مشکلات منطقه‌ای و بین المللی بوده و ایران با تحسین این اقدام، سفر به تهران را موفقیت آمیز می‌داند و آمادگی دارد از این ابتکار در جهت حفظ صلح و ثبات منطقه حمایت جدی کند.
رحمانی موحد همچنین به اقدامات تحریک آمیز اخیر در منطقه اشاره کرد و افزود: تقارن زمانی حمله به کشتی‌ها در خلیج فارس در زمان و دیدار نخست وزیر از ایران به روشنی نشان می‌دهد که این اقدام توسط دشمنان روابط دو کشور و مخالفان تلاش ژاپن برای کمک به صلح و ثبات منطقه‌ای انجام شده است و تاکید می‌کنم که مخالفان و دشمنان روابط حسنه ایران و ژاپن، در دو کشور نیستند.
وی تاکید کرد: ایران همواره ثابت کرده عامل ثبات در منطقه است زیرا ثبات، تأمین کننده منافع ایران است و معتقدیم دخالت بیگانه، جاه طلبی‌های توهم آمیز رژیم صهیونیستی و محور افراط گرایی عربی، حضور گسترده و بی دلیل نظامی آمریکا و تلاش برای تفکیک امنیت در منطقه را باید منشأ اصلی بی ثباتی دانست.
در بخش دیگر این کنفرانس خبری، رحمانی موحد در پاسخ به سوالی مبنی بر این که مقامات ایران و آمریکا اعلام کردند که خواهان جنگ نیستند اما این نگرانی وجود دارد که سو تفاهمات و اقداماتی خارج از کنترل رخ دهد. با توجه به این که به زودی کنفرانس سران جی ۲۰ در اوساکای ژاپن برگزار می‌شود، انتظار ایران از جامعه جهانی چیست، گفت: بازگشت آمریکا به برجام، رفع تحریم‌ها و خروج آمریکا از منطقه است که هیچ نفعی جز ایجاد بی ثباتی به دنبال نداشته است. بارها اعلام کرده‌ایم با هیچ کشوری خواهان جنگ نیستیم هر چند که در صورت تجاوز، با جدیت مقابله خواهیم کرد.
این دیپلمات کشورمان تاکید کرد: جامعه جهانی در اقدامی هماهنگ باید آمریکا را از سیاست جنگ طلبانه، اقدامات تحریک آمیز و تروریسم اقتصادی خود دور کند چرا که این سیاست‌ها حتی به دوستان و متحدان آمریکا نیز آسیب زده است. اتهامات واهی آمریکا ۴۰ سال علیه ملت ایران با هدف از بین بردن استقلال مردم مطرح می‌شود و آمریکا به صراحت از جامعه جهانی می‌خواهد که قطعنامه‌های شورای امنیت در خصوص برجام را اجرا نکنند.
رحمانی موحد خاطرنشان کرد: ما استقلال ملت و کشور ایران را با هیچ امتیازی معاوضه نمی‌کنیم و جامعه جهانی اگر در مقابل این سیاست‌ها ایستادگی کند قطعاً پیروز خواهد شد. باید به طور مستمر سیاست آمریکا مورد سوال قرار گیرد که چرا جهان را با چالش روبرو کرده، تحریم‌های اقتصادی علیه کشورها اعمال می‌کند، توافقات بین المللی را بر هم می‌زند و سؤال‌های فراوان دیگر که اگر مقاومت بین المللی شکل نگیرد آشوب و بی ثباتی، جای نظم و صلح را خواهد گرفت و محدود به ایران هم نخواهد بود چنانچه شاهد هستیم بسیاری از کشورهای دیگر نیز مورد حمله و تحریم آمریکا به دلایل واهی قرار گرفته و خواهند گرفت.
سفیر ایران در پاسخ به خبرنگار ان اچ کی مبنی بر این که ترامپ به رسانه‌ها گفته که آماده گفت‌وگو بدون هیچ پیش شرطی هست گفت: آمریکا میز مذاکره را در قالب برجام ترک کرد و اعلام آمادگی مذاکره بدون پیش شرط تنها یک فریب است و اگر در این گفته صادق هستند باید به برجام بازگردند و تحریم‌ها را لغو کنند. به نظر ما دولت کنونی آمریکا در گفتارش صادق نیست و همه دنیا شاهد گفتار و رفتار متناقض رئیس جمهور آمریکا هستند که نمونه آن در هنگام حضور در توکیو است که قبل از سفر نخست وزیر، تحریم‌های جدید از جمله پتروشیمی را اعمال کردند.
خبرنگار کیودو نیز با اشاره به سخنان سفیر کشورمان در تشریح بندهای برجام، خروج و یا ادامه حضور در برجام از سوی ایران را مورد اشاره قرار داد که رحمانی موحد پاسخ داد: رفتار ما در قالب مهلت ۶۰ روز در قالب بندهای ۲۶ و ۲۳ برجام است که مورد توافق همه اعضای امضا کننده برجام است و طبق این دو بند هر طرف می‌تواند در صورت عدم اجرای تعهدات از طرف مقابل، اجرای تعهدات خود را متوقف کند و به منزله خروج از برجام نیست چرا که ایران بعد از خروج آمریکا، یک سال صبر استراتژیک داشته اما هیچ اقدام خاصی از سوی طرف‌های دیگر شکل نگرفته است.
سفیر ایران در توکیو اظهار کرد: چه انتظاری است که بار سنگین حفظ برجام تنها بر دوش ایران باشد و اگر جامعه جهانی نسبت به توقف و پایان برجام نگران است و اعتبار آن را مهم می‌داند باید اقدام اساسی انجام دهد. اقدامات ایران فعلاً مرحله‌ای و در چارچوب برجام است چرا که اجازه داریم بخشی از تعهدات خودمان را کاهش یا متوقف کنیم و ژاپن و جهانی بین المللی باید به این روندها و مهلت‌ها به خوبی توجه کنند چرا کهبرجام شرایط خوبی ندارد و اگر جامعه بین المللی قصد جدی برای حفظ و تداوم آندارد باید وارد صحنه بشود.
خبرنگار دیگری از حوزه اقتصادی با اشاره به خروج یکجانبه امریکا از برجام، انتظار ایران برای توسعه همکاری‌های اقتصادی با ژاپن را مورد سوال قرار داد که سفیر ایران افزود: خوشبختانه یکی از ابعاد سازنده و دوستانه سفر نخست وزیر به ایران موضوع توسعه روابط اقتصادی بودکه با علاقه از سوی نخست وزیر دنبال گردید و مقرر شد برخی همکاری‌ها در حوزه‌هایی مانند برق، محیط زیست، مکران، چابهار، بلایای طبیعی، محیط زیست و … به صورت جدی پیگیری شود و حداکثر تلاش را در این زمینه که خواست مردم دو کشور هم هست خواهیم داشت همکاری‌های اقتصادی، سیاسی، فرهنگی و… طرف ژاپنی به روال عادی ادامه یابد و بعد از این سفر تاریخی وتوجه رهبران دو کشور، هیچ دلیلی برای عدم همکاری وجود ندارد و باید تلاش کرد که از ثمرات ارزشمند این سفر استفاده نمود.
خبرنگار روزنامه سانکی به پیش شرط‌های ۱۲ گانه وزیر خارجه آمریکا و تاکید وی بر نقش ایران در ایجاد بی ثباتی در منطقه از جمله سوریه، یمن و … پرداخت و واکنش ایران به این اظهارات را خواستار شد.
رحمانی موحد در این زمینه گفت: مرزهای ایران و آمریکا حدود ۱۱ هزار کیلومتر از یکدیگر فاصله دارد. به اتفاق اخیر که در خلیج فارس روی داد دقت کنید. یک هواپیمای جاسوسی بی سرنشین به مرزهای ایران وارد شده و نیروی نظامی ایران با قاطعیت برخورد می‌کند و باید گفت که حضور نظامی آمریکا تمام امنیت هوایی، دریایی، صلح و ثبات منطقه را نشانه رفته است و به دروغ می‌گوید که برای مبارزه با تروریسم در منطقه است در حالی که از تروریست‌هایی مانند داعش و افراط گرایی در منطقه حمایت می‌کند اما حضور ایران در سوریه و عراق بنا به دعوت دولت‌های قانونی این کشورهاست و آمریکا هیچ صلاحیتی برای اظهار نظر در این خصوص ندارد. در مورد یمن جنگ نابرابر بر علیه ملت این کشور را برای یک هفته به راه انداختند و امروز این جنگ وارد سال پنجم شده است و مردم این کشور از همه طرف تحت محاصره قرار دارند و در این شرایط ایران چگونه می‌تواند در یمن حضور داشته باشد و این هم دروغ آمریکایی‌هاست. همان‌گونه که اعلام کردیم تحت فشار و تحریم هیچ مذاکره‌ای شکل نمی‌گیرد و این نشان دهنده عقل و خرد است و نمی‌توان با کسی که زور می‌گوید گفت‌وگو کرد.
انتهای پیام
