موگرینی: اینستکس آماده عملیاتی شدن است/ برجام سازوکار برخورد با موارد عدم پایبندی دارد
مسئول سیاست خارجی اتحادیه اروپا با بیان اینکه کمیسیون مشترک برجام به زودی تشکیل جلسه می‌دهد، گفت که توافق هسته‌ای خود سازوکارهایی برای برخورد با عدم پایبندی به آن دارد.
به گزارش ایسنا، فدریکا موگرینی مسئول سیاست خارجی اتحادیه اروپا در کنفرانس خبری مشترک با وزیر امورخارجه پاکستان در بروکسل تائید کرد که نشست کمیسیون مشترک برجام جمعه آینده برگزار خواهد شد.
بنابر گزارش پایگاه اینترنتی اتحادیه اروپا، موگرینی افزود: ما تمام تلاش خود را نه فقط از امروز، بلکه از همان زمان حصول توافق، از زمان اجرای آن و سپس تصمیم آمریکا برای خروج یک‌جانبه از این توافق به کار گرفته‌ایم. ما به عنوان اتحادیه اروپا به همراه کشورهای عضو و چین، روسیه و باقی اعضای جامعه بین‌الملل تمام آنچه می‌توانستیم را انجام دادیم و به تلاش‌های خود برای حفظ اجرای توافق، همان‌طور که تا به امروز بوده است ادامه می‌دهیم.
وی در ادامه تصریح کرد: ما این روزها نیز به تلاش‌های خود ادامه می‌دهیم که سخت‌ترین شرایطی است که می‌توان متصور بود. من همان‌طور که پیشتر نیز گفته‌ام برجام خود سازوکارها و گام‌هایی برای برخورد با موارد عدم پایبندی به توافق دارد. اما تمرکز امروز ما و روزهای آینده که احتمالاً سخت‌ترین روزها برای برجام خواهد بود، روی حفظ توافق و ادامه اجرای کامل آن قرار دارد.
مسئول سیاست خارجی اتحادیه اروپا خاطر نشان کرد: شما در روزهای آتی خبرهایی از ما خواهید شنید. همان گونه که می‌دانید ما به همراه کشورهای عضو برای راه‌اندازی سازوکاری که اجازه ادامه تجارت مشروع با ایران را می‌دهد تلاش می‌کنیم. من بر این باورم که این سازوکار(اینستکس) آماده عملیاتی شدن است و امیدوارم که این راهی برای کمک به حفظ پایبندی ایران به توافق همان‌طور که تاکنون بوده، باشد. ما خواهان این هستیم که این پایبندی ادامه یابد.
انتهای پیام
