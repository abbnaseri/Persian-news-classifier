جنیدی: مسئولیت حقوق شهروندی به معاونت حقوقی ارجاع شده است
معاون پارلمانی رئیس جمهور گفت:مسئولیت حقوق شهروندی بصورت موقت به معاونت حقوقی ارجاع شده تا کار روی زمین نماند.
به گزارش ایسنا، نشست مشترک معاون حقوقی رئیس‌جمهور با دستیاران حقوق شهروندی دستگاه‌های اجرایی، روسای کانون وکلای دادگستری استان‌ها، اساتید برجسته حقوق دانشگاه‌ها برگزار شد.
لعیا جنیدی در این نشست با اشاره به گذشت زمان و عدم ارجاع مسئولیت حقوق شهروندی اظهار کرد: این مسئولیت بصورت موقت به معاونت حقوقی ارجاع شده تا کار روی زمین نماند. در این مدت هم کارها پیگیری و گزارش آن به رئیس‌جمهور داده شده است.
وی ادامه داد: لازم بود این کار را جدی بگیریم. دیدگاه من این است که حقوق شهروندی اصیل‌ترین حوزه است.
معاون حقوقی گفت: به مجموع حقوق مدنی، سیاسی و اجتماعی و فرهنگی نگاه کنید که از حق امنیت مردم و اشتغال و آموزش و بهداشت و آزادی عقیده را در برمی‌گیرد تا حق شرکت در تجمع‌ها که حقوق اصلی انسان است.
جنیدی افزود: دولت در مبنای عام کلمه و این ساختار عریض و طویل کارکردی جز فراهم کردن این حقوق ندارد. هدف از کارهای دولت این است که موقعیتی ایجاد کند برای فراهم کردن حقوق مادی و معنوی مردم برای رسد و شکوفایی تا مردم احساس رصایت خاطر داشته باشند.
معاون حقوقی رئیس‌جمهور خاطرنشان کرد: من بارها گفته‌ام این دستگاه عریض و طویل برای مردم به هزینه‌اش نمی‌ارزد. ما همه از صبح تا شب درگیر هستیم که اگر برای محقق کردن این حقوق تلاش کنیم خوب است در  غیراین‌صورت هزینه برای مردم و زحمت برای ما نمی‌ارزد. ما می‌خواهیم تلاش دولت را معنی‌دار کنیم.
وی در ادامه تصریح کرد: شما دستیاران حقوق شهروندی هر وقت از این کار خسته شدید فکر کنید اگر این کار به درستی انجام نشود، فلسفه وجودی کارهای دیگر هم از بین خواهد رفت.
جنیدی گفت: دستگاه‌های اجرایی باید بدانند تامین احساس امنیت مردم نخستین وظیفه آنها است؛ دستگاه‌ها از مسیر گمراه نشوند. فلسفه وجودی همه نهادها این است.
جنیدی افزود: من می خواهم به این اهمیت اشاره کنم و بگویم جایگاه دستیاران حقوق شهروندی برای ما مهم است و بارها هم در معاونت حقوقی در این رابطه گفت‌وگو کرده‌ایم.
وی در پایان گفت: ما باید بعد از بحث در رابطه با این جایگاه نقش دولت را در اجرای این هدف بررسی کنیم.
انتهای پیام
