ریابکوف: با سیاست‌های یک جانبه آمریکا مقابله می‌کنیم
معاون وزیر امور خارجه روسیه در واکنش به تحریم‌های جدید آمریکا علیه ایران گفت که به نظر می‌رسد آمریکا به دنبال جایگزین کردن قوانین بین‌المللی با قوانین کشوری خود و اقداماتی یک‌جانبه است.
به گزارش ایسنا، به نقل از خبرگزاری تاس، سرگئی ریابکوف، معاون وزیر امور خارجه روسیه روز گذشته در واکنش به تحریم‌های جدید آمریکا علیه ایران گفت: ما درباره این سیاست‌های آمریکا [تحریم‌های جدید علیه ایران] بحث می‌کنیم. ما به غیرقانونی بودن تحریم‌های یک‌جانبه بارها اشاره کرده‌ایم.
ریابکوف در ادامه گفت: همه این‌ها بازتابی از یک الگوی وسیع‌تر است که اکنون به نظر می‌رسد اساس سیاست خارجی آمریکا بوده و هدف جایگزین کردن قوانین بین‌المللی و سازوکارهای بین‌المللی برای رفع مشکل را با قوانین کشوری و اقدامات یک‌جانبه دنبال می‌کند.
وی در ادامه تاکید کرد: این یک جور دیکته کردن و تلاشی برای اعمال کردن شرایطی است که از نظر واشنگتن درست به نظر می‌رسد. این برای ما غیرقابل قبول است و ما با این سیاست به ویژه با همکاری نیروهای دیگر در جامعه بین‌المللی مقابله خواهیم کرد.
به گزارش ایسنا، این مواضع روسیه در برابر سیاست‌های واشنگتن به دنبال این اعلام شد که دونالد ترامپ روز دوشنبه در جمع خبرنگاران در کاخ سفید مدعی شد که در حال اعمال تحریم‌هایی علیه آیت‌الله خامنه‌ای و دفتر ایشان را وضع کرده است.
به ادعای ترامپ، این تحریم‌ها برای قطع دسترسی مقام معظم رهبری به منابع مالی اعمال شده‌اند.
همچنین وزارت خزانه‌داری آمریکا، سردار حاجی‌زاده، فرمانده نیروهای هوافضای سپاه پاسداران، سردار تنگسیری فرمانده نیروهای دریایی سپاه پاسداران، سردار پاکپور، فرمانده نیروهای زمینی سپاه پاسداران، سردار عباس غلام شاهی، سردار رمضان زیراهی، سردار یدالله بادین، سردار منصور روانکار و سردار علی عظمایی را تحریم کرده است. وی همچنین مدعی شد که پنج فرمانده نیروهای دریایی سپاه پاسداران نیز در لیست تحریم‌های آمریکا قرار گرفته‌اند.
علاوه بر این، استیون منوچین، وزیر خزانه‌داری آمریکا روز دوشنبه مدعی شد که محمدجواد ظریف، وزیر امور خارجه ایران قرار است در طی همین هفته، در لیست تحریم‌های واشنگتن قرار بگیرد.
انتهای پیام
