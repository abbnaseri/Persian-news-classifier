ختم رسیدگی به پرونده کیمیا خودرو اعلام شد
در پایان پنجمین جلسه دادگاه به پرونده کیمیا خودرو،  ختم رسیدگی به این پرونده اعلام شد.
به گزارش ایسنا، پنجمین جلسه رسیدگی به پرونده کیمیا خودرو که صبح امروز (دوشنبه) در شعبه چهارم دادگاه مفاسد اقتصادی به ریاست قاضی صلواتی برگزار شد و وی پس از دریافت آخرین دفاعیات متهمان، ختم رسیدگی به این پرونده را اعلام کرد.

قاضی صلواتی افزود: حکم در موعد مقرر صادر خواهد شد.

همچنین در این جلسه ۱۶ نفر از شکات پرونده اظهارات خود را بیان کردند و نماینده حقوقی بانک مرکزی، نماینده دادستان و وکلای متهمین توضیحاتی را ارائه کردند.

پانزده متهم این پرونده، به اتهام مشارکت یا معاونت در انجام عملیات واسپاری (لیزینگ) بدون اخذ مجوز از بانک مرکزی و مشارکت در کلاهبرداری شبکه‌ای محاکمه می‌شوند.

این شرکت مجوز فعالیت از بانک مرکزی و مجوز لیزینگ نداشته و با هیچ شرکت تولید خودروسازی هم قرارداد ندارد.

این پرونده ۸ متهم فراری دارد و ۶ نفر دیگر از این متهمان در دادگاه حاضر و از این ۶ نفر سه نفر (یک خواهر و دو برادر) زندانی هستند.

مبلغ کلاهبرداری این افراد ۱۱ میلیارد و ۵۷۴ میلیون و ۶۶۳ هزار و ۸۰۰ تومان است که اموال توقیفی متهمان یک میلیارد بوده و مابقی توقیف شده است.

پرونده کیمیا خودرو با ۱۱۱ جلد، ۱۱۷۰ نفر شاکی دارد. از مال باختگان ۴ میلیون تا ۲۰۰ میلیون تومان پول گرفته شده است.

انتهای پیام
