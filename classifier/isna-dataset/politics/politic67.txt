روسیه: دلایل ایران را در اقدامات اخیرش پیرامون برجام درک می‌کنیم
نماینده روسیه در سازمان‌های بین‌المللی با بیان اینکه مسکو دلیل ایران برای تصمیمات جدیدش پیرامون برجام را درک می‌کند، از تهران خواست تا از "اقداماتی که موجب پیچیده‌تر شدن اوضاع می‌شود"، پرهیز کند.
به گزارش ایسنا به نقل از خبرگزاری اسپوتنیک، میخائیل اولیانوف نماینده روسیه در سازمان‌های بین‌المللی مستقر در وین امروز (یک‌شنبه) به آغاز گام دوم ایران برای کاهش تعهدات برجامی و عبور از حد تعیین شده برای غنی‌سازی واکنش نشان داد.
اولیانوف تصریح کرد: روسیه دلیل ایران برای برداشتن گام‌های اخیرش پیرامون برنامه جامع اقدام مشترک (برجام) را درک می‌کند، دلایلی که سبب شد ایران دست به این اقدامات بزند. البته ما از ایران می‌خواهیم تا از اقدامات بیشتر که می‌تواند وضعیت این توافق را حتی از این هم پیچیده‌تر کند، پرهیز کند.
وی در ادامه خاطر نشان کرد: تصمیم ایران برای افزایش سطح غنی‌سازی خود بالاتر از ۳.۶۷ درصد غیر منتظره نبوده است، چراکه ایران به شکلی کاملاً شفاف عمل می‌کند.
این مقام روس همچنین گفت که طی چند روز می‌توان برآورد کرد که ایران چه اندازه سطح غنی‌سازی‌اش را افزایش داده است و گزارش آژانس بین‌المللی انرژی اتمی درباره سطح غنی‌سازی اورانیوم در ایران احتمالاً در نشست ویژه شورای حکام آژانس در دهم ژوئیه ارائه خواهد شد.
اولیانوف تاکید کرد که در هر شرایطی فضای ادامه تلاش‌ها برای دیپلماسی وجود دارد و این تلاش‌ها ادامه خواهد یافت.
به گزارش ایسنا، محمد جواد ظریف وزیر امورخارجه کشورمان پس از آنکه جمهوری اسلامی ایران اعلام کرد از حد تعیین شده در برجام برای غنی‌سازی خود فراتر خواهد رفت در حساب کاربری خود در توئیتر نوشت: امروز ایران گام دوم خود در راستای اقدامات اصلاحی طبق بند ۳۶ برجام برمی‌دارد. ما این حق را داریم که به استفاده از این اقدامات قانونی ذیل برجام ادامه دهیم و از منافع خود در برابر تروریسم اقتصادی آمریکا محافظت کنیم. تمامی این گام‌ها تنها در صورت همکاری گروه E3 قابل بازگشت خواهد بود.
مقامات کشورمان صبح امروز اعلام کردند که جمهوری اسلامی در گام دوم خود برای کاهش اجرای تعهداتش ذیل برجام تا ساعات آینده غنی‌سازی خود را از حد تعیین شده در این توافق بالاتر خواهد برد.
بهروز کمالوندی، سخنگوی سازمان انرژی اتمی کشورمان ضمن اعلام این خبر تاکید کرد که فعلاً رسیدن به غنای مورد نیاز برای تأمین سوخت راکتور تهران (۲۰ درصد) در دستور کار نیست.
همچنین عباس عراقچی معاون وزیر امورخارجه کشورمان گفت: روند کاهش تعهدات در راستای حفظ برجام است نه از بین بردن آن. ممکن است به خاتمه حضور ما در برجام منجر شود اما در این مقطع ۶۰ روزه به شکلی فرصت‌هاست که می‌تواند طرف‌های مقابل از آن استفاده کنند.

انتهای پیام

