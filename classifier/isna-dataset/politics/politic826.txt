 تصویب کلیات سند حجاب و عفاف در جلسه شورای عالی انقلاب فرهنگی
 جلسه شورای عالی انقلاب فرهنگی  عصر سه شنبه به ریاست حجت الاسلام و المسلمین حسن روحانی رئیس جمهور و با حضور سران قوای مقننه و قضائیه و سایر اعضا تشکیل و در آن، کلیات سند حجاب و عفاف مورد بررسی و تصویب اعضا قرار گرفت. 
به گزارش ایسنا، سند حجاب و عفاف که کلیات آن در ۵ فصل به تصویب اعضا رسید، یک سند جامع و همه جانبه نگر بوده و قرار است اعضا در شور دوم  که ورود به جزئیات است، اصول، ارزشها، راهبردها و تقسیم و نگاشت نهادی که بین ۳۴ نهاد کشور صورت گرفته و همچنین مسیرها و نقشه راهی را که منجر به تحقق و اجرای اصول راهبردی این سند خواهد شد، مورد توجه قرار دهند.
اعضای شورای عالی انقلاب فرهنگی در این جلسه پس از بحث پیرامون شناخت معرفتی‌ و علت یابی موضوع حجاب و وضعیت آن در جامعه امروز ایران، تاکید داشتند که در این موضوع مهم ضمن اینکه نظام و حکومت اسلامی مسئولیت دارد؛ مردم و جامعه مدنی نیز نسبت به صیانت از ارزش های فرهنگی و حجاب و عفاف در جامعه دارای مسئولیت هستند.
ادامه این بحث و جزئیات آن در جلسات بعدی شورای عالی انقلاب فرهنگی پیگیری خواهد شد.
انتهای پیام
