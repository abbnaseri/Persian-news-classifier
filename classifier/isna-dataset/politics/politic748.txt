صالحی: مرحوم صفاری نقشی ماندگار از خود به یادگار نهاد
علی اکبر صالحی، معاون رئیس جمهور و رئیس سازمان انرژی اتمی ایران در پیامی درگذشت دکتر مرتضی صفاری نطنزی عضو کمیسیون امنیت ملی و سیاست خارجی مجلس شورای اسلامی را تسلیت گفت.
به گزارش ایسنا، متن این پیام بدین شرح است:
کُلُّ مَنْ عَلَیْهَا فَان وَیَبْقَی وَجْهُ رَبِّکَ ذُو الْجَلَالِ وَالْإِکْرَامِ
با نهایت تأسف و تألّم، خبر درگذشت خدمتگزار صدیق نظام اسلامی، جناب آقای دکتر مرتضی صفاری نطنزی نماینده محترم مردم شریف نطنز، آران و بیدگل در مجلس شورای اسلامی را دریافت نمودم. آن فقید سعید، افزون بر تلاش مجدّانه و متعهدانه در راستای تحقّق اهداف دستگاه دیپلماسی کشور و حضور مؤثر و راهگشا در کمیسیون امنیّت ملّی و سیاست خارجی مجلس شورای اسلامی، همراهی همدلانه با تلاشگران صنعت هسته ای کشور را وظیفه دینی و ملّی خویش تلقی می نمود و با حسن سلوک، متانت و بزرگواری مثال زدنی خویش، تا واپسین روزهای حیات، احقاق حقوق مردم شریف نطنز ، آران و بیدگل را وجهه همّت خویش قرار داد و نقشی ماندگار از خود به یادگار نهاد. اینجانب ضمن عرض تسلیّت به خانواده معزّز و مکرّم ایشان، ریاست و نمایندگان مجلس شورای اسلامی و کارگزاران سیاست خارجی جمهوری اسلامی ایران بویژه از درگاه ایزد منّان برای آن مرحوم مغفور، علوّ درجات مسئلت می نمایم.
انتهای پیام
