رئیسی: پیام شهدا اقتدار، ایستادگی و اطاعت از رهبری است
رئیس قوه قضائیه پیام شهدا را اقتدار، ایستادگی، مقاومت و اطاعت از فرامین رهبری عنوان کرد.
به گزارش ایسنا، حجت الاسلام و المسلمین سید ابراهیم رئیسی صبح امروز در مراسم تشییع پیکر ۱۵۰ شهید دفاع مقدس که با حضور مقامات لشکری و کشوری‌، خانواده‌های معزز شهدا و مردم از مقابل دانشگاه تهران برگزار شد، با تسلیت شهادت امام جعفر صادق (ع) اظهار کرد: حق شناسی از این شهدای عالیقدر اقتضا می‌کند که به پیکرهای آنها ادای احترام کنیم چون این عظمت را این شهدای پاک آفریدند.
وی با اشاره به حدیثی از امام صادق (ع) گفت: امام صادق (ع) می فرمایند برای افرادی که در مسیر دانش هستند باید چهار نکته مورد توجه باشد که خداشناسی، دین شناسی و شناخت ایمان و عمل صالح وظیفه انسان است.
رئیس قوه قضاییه گفت: پیمودن راه و شناخت آنچه در ادامه راه، زندگی انسان را تهدید می کند از موارد دیگر است.
وی با بیان اینکه شهدایی که در محضر آنها هستیم با ما سخن می‌گویند، اظهار کرد: گوش شنوا می‌خواهد که صدای آنها را بشنود. این شهدا درس خداشناسی به ما می‌دهند و شهدای عالیقدر ما مظهر اخلاص و عبودیت بودند.
رئیس قوه قضائیه در ادامه اظهار کرد: این شهدای عزیز، جان پاک‌شان را برای اقتدار، عظمت و حاکمیت اسلام بر مردم و جامعه اسلامی هدیه کردند.
رئیسی گفت: وظیفه همه ماست که ادای دین به این پیکرهای پاک و عظمتی که شهدای نازنین آفریدند داشته باشیم.
وی ادامه داد: امام صادق (ع) می‌فرماید انسانی که در مسیر علم است باید به چند نکته مانند خداشناسی، دین شناسی، شناخت ایمان و عمل صالح برای انجام وظیفه توجه کند و دست آخر باید آسیب‌هایی که زندگی انسان را تهدید می کند، بشناسد.
رئیس قوه قضائیه تاکید کرد: شهدا مظهر معرفت و شناخت هستند و حقیقتا با ما سخن می‌گویند، لکن گوش شنوا لازم است که سخن این عزیزان را بشنود، اینها به ما درس خداشناسی می‌دهند و خودشان در مسیر خدا گام برداشته‌اند.
رئیسی با بیان اینکه شهدا مظهر اخلاص، تلاش برای خدا و عبودیت برای پرودگار متعال بودند، خاطرنشان کرد: در محضر شهیدان باید درس عبودیت، بندگی، دلدادگی به خدا و خداشناسی بگیریم.
وی با بیان اینکه شهدا حقیقتا به خوبی شناختند که دین چه چیزی از آنها می‌خواهد، اظهار کرد: این عزیزان زمان‌شناسانه حرکت کردند و سخن امام (ره) و ولی را خوب شنیدند و به جان خریدند و در این جهان جان و سرمایه خودشان را با خدا معامله کردند.
رئیس قوه قضاییه گفت: شهدا در این تجارت جوانی و جان خودشان را دادند و آینده ای رقم زدند که بهشت جاویدان است.
وی ادامه داد: شهدا زمان شناسی را در زمان خود انجام دادند و همه شهدای کربلا برای ما عزیزند. آنها زمان شناس، دین شناس و خداشناس بودند. آنها در زمان خود اقدام متناسب انجام دادند و جامعه و نیازش را به خوبی شناختند.
رئیس قوه قضاییه اظهار کرد: شهدا دانستند تهدید دین، علم و یک زندگی سعادتمندانه چیست. آسیب شناسی شهدا بسیار خوب بود و آنها هم دشمن شناس و هم دشمن ستیز بودند. آنان نمونه دشمن شناسی و دشمن شناسی هستند و به ما آموختند انسان سالک باید این دو مولفه را به خوبی بداند.
وی با بیان اینکه دشمن ستیزی و دشمن شناسی با یکدیگر فرق دارد، گفت: شهدا در این راه همه هستی خود را دادند. امروز باید بدانیم دشمن چیست و هرچه داشتند در طبق اخلاص گذاشتند.
رئیس دستگاه قضا افزود: آنچه که ما امروز داریم به برکت خون شهدا، به برکت وصیت نامه امام خمینی و به برکت رهنمودهای بصیرت زای امام خامنه‌ای است و دلیل آنکه دشمن می‌خواهد و نمی تواند اما ما می‌خواهیم و توانستیم، رمزش خواستن، دلداگی به خدا، ایمان، خطر آفرینی برای خدا و دیدن آینده بسیار روشن است.
رئیسی ادامه داد: عزیزان ما آن روز به میدان رفتند و دشمن را شکست دادند، آثار معنوی خون شهدا محفوظ است اما آن چه شهدا انجام دادند در همین سرزمین و اقلیم اتفاق افتاده و قابل بررسی و روشن است.
وی خاطرنشان کرد: آن روزی که بچه‌های ما و دشمن در میدان رفتند کاملا قابل ارزیابی است، امروز در همه میدان‌ها  پیروزی از آن همه نیروهای انقلاب است.
رئیس قوه قضاییه افزود: دیروز شهدای ما سخن از حق و عدالت، دشمن شناسی و دشمن ستیزی داشتند امروز این پیام به مردم عالم رسیده است و هرجا سخن از حق خواهی و ایستادن جلو استکبار است امتداد راهبردی جمهوری اسلامی ایران است.
رئیسی ادامه داد: شهدا به ما ایستادگی و مقاومت آموختند. امروز آن چه داریم نه راهبرد مذاکره است و نه تسلیم، امروز هرچه از اقتدار و عزت نصیب ملت شده است در پرتو راهبرد مقاومت اتفاق افتاده است. راهبردی که رهبری بر آن تاکید کردند و گفتند بدانید اگر عقب نشینی کنید دشمن ایستادگی می‌کند، اما بعضی‌ها طور دیگری رقم زدند و حرف‌های دیگری بیان کردند.
رئیس قوه قضائیه در ادامه با اشاره به سرنگونی پهپاد آمریکایی گفت: بارها آقا فرمودند آن دست مبارکی که به روی ماشه رفت و پهپاد آمریکایی را ساقط کرد نشان داد جمهوری اسلامی در ایستادگی‌اش هیچ تردیدی ندارد و آمریکا را دشمن اصلی می‌شناسد و در مقابل رژیم صهیونیستی و آمریکایی‌ها با تمام توان می‌ایستد و با همه قدرت آمادگی دارد آنها را در این میدان پشیمان کند.
رئیس دستگاه قضا اظهار کرد: من هم حدیث نفس می‌کنم به عنوان یک طلبه و هم به‌ همه مسئولان و دست اندرکاران می‌گویم بیش از همیشه و پیش از همه کارها در فلسفه و وصیت‌نامه بلند شهیدان نگاه کنید. آنها بعد از سلام و احوال پرسی می‌گویند مردم بدانید ما برای خدا و به امر ولی فقیه زمان رفتیم، مردم نگذارید ارزش‌ها در این کشور تنها بماند، مردم بدانید در مقابل دشمنان با همه وجود باید ایستادگی کرد تا علم دین پایدار بماند.
رئیسی گفت: شهدای عالیقدر ما پیام دارند و باید گوش‌های ما شنوا باشند. پیام آنها عزت، اقتدار، ایستادگی، احساس مسئولیت و مقاومت است.
وی افزود: پیام آنها امر به معروف و نهی از بدی‌ها و باز ایستادن از پلشتی‌ها است. پیام ذلت نپذیرفتن در هر شرایطی است و عزیز بودن در همه مراحل است.
رئیس قوه قضائیه ادامه داد: شهدا پیام دارند و خداوند گوش‌های همه ما را برای شنیدن پیام روشن، انسان ساز و رقم زننده شهیدان کرامت فرماید.
وی افزود: همه بدانید خدا از خون شهدا نمی گذرد چون متصل به ثارالله است و خدا از خون حسین (ع) نمی‌گذرد چون خون‌خواه حسین خداست.
رئیسی اظهار کرد: خون‌ها در کشور ما و در  جبهه‌های جنوب و  غرب ما متصل به ثارالله شده است و چون متصل به ثارالله و عاشورا شد امتداد عاشورای حسینی است.
وی تاکید کرد: پیامبر (ص) از خون مطهر شهدا نمی‌گذرد همه ما دست اندرکاران، همه عصرها و نسل‌ها باید بدانیم خدا از خون شهدا نمی گذرد.
رئیس دستگاه قضا ادامه داد: درخت پر ثمر انقلاب اسلامی، نهالش در خون مطهر شهیدان است. این خون شهیدان است که این درخت تنومند اتقلاب اسلامی را آبیاری می‌کرده و می‌کند.
رئیسی تاکید کرد: کسانی که به هر دلیلی ناخالصی داشته باشند و ناخالصی را انتشار داده و القا می‌کنند بدانند فکر و عملشان ماندگاری نخواهد داشت.
وی گفت: من تردید ندارم آینده این کشور و نظام به دلیل آن که  در محضر ابنای مطهر شهدا قرار دارد درخشان است و از آن صالحین است.
رئیسی خاطرنشان کرد: آینده نه از آن پولداران، زرداران، رابطه داران و نه استکبار است. خداوند وعده داده است مفسدان در آینده هیچ جایی نخواهند داشت.
انتهای پیام
