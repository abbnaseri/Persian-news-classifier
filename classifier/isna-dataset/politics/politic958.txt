تخت روانچی: این آمریکا بود که تنش علیه ملت ایران را آغاز کرد
سفیر ایران در سازمان ملل پیش از آغاز نشست غیرعلنی شورای امنیت گفت: آمریکا نشان داد به قوانین جامعه جهانی پایبند نیست.
به گزارش ایسنا، مجید تخت روانچی سفیر ایران در سازمان ملل متحد پیش از آغاز نشست غیرعلنی شورای امنیت سازمان ملل متحد در جمع خبرنگاران اعلام کرد: شرایط کنونی برای گفت وگو مهیا نیست، نمی‌توان در سایه تهدیدات دور میز مذاکرات نشست. این آمریکا بود که تنش علیه ملت ایران را آغاز کرد، آنان باید نیروهایشان را از منطقه خارج کنند.
نماینده دائم ایران در سازمان ملل متحد ادامه داد: ما تهدید را نمی‌پذیریم، شرکای اروپایی ما باید جبران کنند و بر اساس توافق هسته‌ای به تعهداتشان پایبند باشند. ما به توافقنامه پایبندیم، تمامی تدابیری هم که تا به الان اتخاذ کردیم نقض هیچ یک از مفاد توافقنامه نبود.
تخت روانچی گفت: اقدام ایران نقض برجام نیست بلکه در چارچوب آن است. اگر ما به آنچه که درخواست کردیم برسیم، سریعاً می‌توانیم روند را به عقب بازگردانیم.
وی گفت: هیچ عقل سلیمی نمی‌تواند مذاکره با کسی را بپذیرد که تهدید به تحریم‌های بیشتر می‌کند.
سفیر ایران در سازمان ملل خواهان گفت وگو در خصوص امنیت منطقه‌ای شد و از آنتونیو گوترش، دبیر کل سازمان ملل خواست در این زمینه نقش آفرینی کند.
بنا بر گزارش خبرگزاری صدا و سیما، تخت روانچی ادامه داد: ما خواهان بروز تنش در خلیج فارس نیستیم؛ اما برخی طرف‌ها برای این منطقه بحران می‌خواهند تا بتوانند برخی از کشورهای منطقه را به خرید سلاح ترغیب کنند.
انتهای پیام
