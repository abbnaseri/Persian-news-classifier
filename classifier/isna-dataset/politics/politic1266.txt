نامه اصلاح طلبان به دبیر کل سازمان ملل متحد
جمعی از اصلاح‌طلبان طی نامه ای به دبیر کل سازمان ملل متحد از رفتار خارج از عرف آمریکا انتقاد کردند.
به گزارش ایسنا در این نامه آمده است:
حضور محترم عالیجناب آنتونیو گوتیرش دبیر کل سازمان ملل متحد
جناب آقای دبیر کل در سال ۲۰۱۵ اعضای ثابت شورای امنیت سازمان ملل (به‌علاوه آلمان) درباره فعالیت‌های هسته‌ای جمهوری اسلامی به توافق رسیدند و قراردادی را که در ایران به برجام معروف شد، امضا کردند. این توافق‌نامه پشتیبانی وسیع بین‌المللی را به‌همراه داشت و تحت عنوان قطعنامه شماره ۲۲۳۱ در سازمان ملل ثبت شد.
توافق‌نامه هسته‌ای تنش‌های منطقه‌ای و نیز خطر جنگی جدید در این بخش از جهان را به‌گونه‌ای محسوس کاهش داد. ایرانیان نیز از اینکه دولتشان با راهبردی خردمندانه به‌سوی عادی سازی روابط بین‌الملل ایران گام برمی‌دارد، خوشنود شدند.
در ماه مه ۲۰۱۸ ایالات متحده آمریکا در اقدامی یکجانبه از این توافق بین‌الملی خارج شد و بلافاصله به اقدامات ایذائی گسترده علیه سایر اعضای جامعه جهانی برای مجبور کردن آنها به ترک این توافق‌نامه روی آورد. اکنون نیز با تشبث به صف آرایی دریایی و تحرک‌های تهدیدآمیز نظامی درصدد آغاز جنگ دیگری در خلیج فارس است.
جناب آقای دبیرکل برجام بر اساس این توافق استوار شد که جمهوری اسلامی تن به سازوکاری مطمئن در جهت عدم تولید بمب اتمی بدهد و در عوض تحریم‌های هسته‌ای لغو شود. پس طرفین تعهداتی را پذیرفتند. اکنون دولت آمریکا بدون اینکه ایران از تعهدات خود در این توافق عدول کرده باشد، یکسویه و بر خلاف تعهدات دولت قبلی ایالات متحده از آن خارج شده و ایران را با مجموعه‌ای از تعهدات مواجه کرده است، بدون اینکه بتواند از منافع برجام برخوردار شود و حتی تحریم‌ها را به شکل بدتری نسبت به گذشته اعمال کرده است. چنین رفتاری جهان را وارد عصر تازه‌ای می‌کند که در آن توافق‌ها و پیمان‌های بین‌المللی اعتباری نخواهند داشت. پس این وظیفه سازمان ملل است که در برابر این روش آشکارا غیرحقوقی و مغایر منشور ملل متحد اقدام مناسب انجام دهد.
امضاءکنندگان این نامه از اعضای سازمان ملل متحد و به‌ویژه از اعضای دائم شورای امنیت آن سازمان و شخص جنابعالی خواستارند در شرایطی که ایالات متحده به همراهی اسرائیل عملاً در مسیر شعله‌ور ساختن جنگ خانمان‌برانداز جدیدی در خاورمیانه حرکت می‌کند و به این ترتیب صلح و امنیت جهانی را با مخاطرات جدی مواجه کرده است، ساکت ننشسته و به هر شکل که صلاح می‌دانند، دولت آمریکا را به بازگشت به برجام، لغو تحریم‌ها و ترک ماجراجویی در منطقه جنگ‌زده ما تشویق کنند. ۳۱ خرداد ۱۳۹۸
محسن آرمین محسن امین‌زاده سیدمصطفی تاجزاده سعید حجاریان حمیدرضا جلائی‌پور محمدرضا جلائی‌پور محمد حسینی‌نیا عبدالله رمضان‌زاده زهرا شجاعی محسن صفایی‌فراهانی عباس عبدی فیض‌الله عرب‌سرخی علیرضا علوی‌تبار الهه کولایی فخرالسادات محتشمی‌پور آذر منصوری شهیندخت مولاوردی بهزاد نبوی
انتهای پیام
