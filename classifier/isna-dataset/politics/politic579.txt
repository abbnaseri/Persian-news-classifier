رئیس قوه قضائیه پارادایم قضائی خود را اعلام و عملیاتی کند
رئیس دفتر سیاسی حزب اعتماد ملی با اشاره به اینکه رئیس قوه قضائیه پارادایم قضائی خود را اعلام و عملیاتی کند، گفت: رئیس قوه قضائیه باید شعار و مصاحبه را کنار گذاشته و در عمل نشان دهد که دنبال ایجاد تحول جدی در قوه قضائیه است.
سیدرحیم ابوالحسنی در گفت وگو با ایسنا، با بیان اینکه قانون‌گرایی دقیق و جدی، شفافیت، پاسخگویی و پرهیز از باندبازی و پارتی‌بازی مهمترین مطالبه از قوه قضائیه است، اظهار کرد: بخاطر عملکرد برخی مسئولان قوه قضائیه در سال‌های گذشته، اعتماد جامعه به این دستگاه کم شده است، بنابراین برای بازسازی اعتماد جامعه، پیشنهاد می‌کنم چهره‌هایی که سی سال در قوه قضائیه بوده و مردم اعتمادی به آنها ندارند، کنار گذاشته شده و چهره‌های جوان و خوشنام جایگزین آنها شوند. به هر حال اعتماد یکی از عناصر اصلی سرمایه اجتماعی است و عملکردها و رویه‌ها وقتی با بی‌اعتمادی مردم همراه شود، کارآمدی و اثرگذاری نخواهد داشت.
این فعال سیاسی اصلاح‌طلب همچنین تاکید کرد: رئیس قوه قضائیه باید شفافیت، پاسخگویی و رعایت قانون را در سرلوحه کار خود قرار دهد تا مردم در عمل احساس کنند تحولی در حال رخ دادن است. رعایت شفافیت و پاسخگویی با حرف، شعار و مصاحبه عملی نمی‌شود و رئیسی باید در عمل نشان دهد که دنبال تحول در قوه قضائیه است. من پیشنهاد می‌کنم رئیس قوه قضائیه اصلاً دنبال مصاحبه نباشد و در عمل نشان دهد دنبال شفافیت و پاسخگویی است. اگر هم می‌خواهد مصاحبه کند، در یک نشست خبری آزاد با حضور همه رسانه‌های منتقد و حامی شرکت کند نه در یک گفت وگو ی تلویزیونی با حضور دو مجری.
ابوالحسنی در ادامه با اشاره به اینکه قوه قضائیه در نظام‌های سیاسی مدرن، حَکَم بین قدرت سیاسی و جامعه است، تصریح کرد: من معتقدم اشتباه است که قوه قضائیه در کشور ما بخشی از حاکمیت باشد.
ابوالحسنی در پایان گفت: من معتقدم رئیس قوه قضائیه باید پارادایم قضائی خود را اعلام کرده و شاخص‌های آن را تشریح کند. در نظام‌های مدرن، از حکمرانی خوب سخن گفته می‌شود که شاخص‌هایی مثل سلامت، شفافیت، پاسخگویی، مسئولیت پذیری و قانونگرایی را داراست. آقای رئیسی نیز باید پارادایم و شاخص‌های این پارادایم را اعلام کند و در عمل به دنبال تحقق آن شاخص‌ها باشد. اگر دنبال شفاف‌سازی و پاسخگویی است، در یک نشست خبری با حضور رسانه‌ها شرکت کرده و در یک فضای آزاد، پاسخگوی رسانه‌ها باشد. قانونگرایی را به صورت کامل در قوه قضائیه محقق کند تا مردم احساس نکنند که در اجرای قانون تبعیض وجود دارد.
انتهای پیام
