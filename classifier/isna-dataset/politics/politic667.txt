توسعه کشور مستلزم اصلاح سیستم مدیریتی است
جانشین فرمانده کل سپاه پاسداران انقلاب اسلامی با اشاره به ضرورت ایجاد وحدت و هم‌افزایی برای انجام وظایف پاسداری، گفت: پاسداری از ارزش‌های اسلامی و حراست از دستاورهای انقلاب باید ملاک عمل مسئولان برای توسعه بیش از پیش کشور باشد.
به گزارش ایسنا، سردار علی فدوی در آیین تکریم و معارفه فرمانده سپاه الغدیر با بیان این‌که سیستم توسعه ایران که دشمنان قبل از پیروزی انقلاب اسلامی در کشور بنا کردند فقط برای تأمین منافع خودشان است، اظهار کرد: تا وقتی که سیستم مدیریتی و اجرایی کشور اصلاح نشود هیچ دولتی نمی‌تواند در راستای توسعه پیشرفتی داشته باشد.
وی سیستم توسعه کشور را ریل‌گذاری مدیریت اجرایی در داخل و خارج دانست و افزود: مدیریت جامعه اسلامی که برنامه‌ریزی‌های خود را بر مبنای ارزش‌های انسانی و دینی تعیین و اجرایی می کند نمی‌تواند با سیستم توسعه غربی پیشرفت داشته باشد.
جانشین فرمانده کل سپاه پاسداران انقلاب اسلامی در ادامه با بیان این‌که طی ۴۰ ساله گذشته مدیریت کشور با ملاک قرار دادن ارزش های قرآنی انجام شده است، گفت: تمام دستاوردهای تا به امروز ایران اسلامی به دلیل ملاک قرار دادن ارزش‌های اسلامی است.
سردار فدوی با اشاره به اهمیت ولایت مداری به عنوان یکی از اصول جدی ارزش‌های اسلامی و دینی، تصریح کرد: هرجا که مدیران آن طور که باید و شاید، اصول انقلاب اسلامی را اجرا نکردند متأسفانه موفقیتی حاصل نشده است.
وی در بخش دیگری از سخنان خود با اشاره به اهمیت تبیین بیانیه گام دوم انقلاب که از سوی مقام معظم رهبری تدوین و ابلاغ شده است، ادامه داد: مسئولان و دست‌اندرکاران کشور باید در تحقق بیانیه گام دوم دستورات الهی و ارزش‌های اسلام ناب محمدی را ملاک عمل خود قرار دهند.
جانشین فرمانده کل سپاه با بیان این‌که در ۴۰ سال گذشته توجه به ارزش‌های اسلامی در کارهای سخت گره‌گشا بوده است، خاطرنشان کرد: مسئولان بدانند تبعیت بی چون و چرا از ولایت فقیه و ملاک قرار دادن ارزش های اسلامی تنها راه توسعه کشور است.
وی در ادامه با اشاره به توطئه‌های شوم استکبار جهانی علیه ایران اسلامی، اظهار کرد: بصیرت افزایی از دیگر ضرورت‌های اجرایی برای توسعه کشور و حراست از دستاوردهای انقلاب است.
سردار فدوی با بیان این‌که پاسداری از انقلاب اسلامی مهمترین وظیفه مسئولان و اقشار مختلف جامعه است، افزود: سپاه پاسداران انقلاب اسلامی خود یکی از مهمترین دستاوردهای انقلاب است که باید بیش از پیش مورد توجه قرار گیرد.
جانشین فرمانده کل سپاه، همدلی و هم افزایی را از دیگر بایدهای توسعه کشور دانست و بیان کرد: وحدت مهمترین عامل برای انجام وظایف پاسداری در ایران اسلامی است.
انتهای پیام
