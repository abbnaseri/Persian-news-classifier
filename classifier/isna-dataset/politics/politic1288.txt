توضیحات دادستان تهران درباره پرونده قتل یک زندانی و بازداشت یک مدیر نفتی
دادستان تهران توضیحاتی در مورد قتل یک زندانی در فشافویه و بازداشت مدیر مالی یکی از شرکت‌های تابع وزارت نفت و… را ارایه داد.‌
به گزارش ایسنا، علی القاصی مهر در حاشیه تجدید میثاق مسئولان عالی قضائی با آرمان‌های امام راحل در اولین روز هفته قوه قضائیه و در خصوص آخرین وضعیت پرونده قتل یک زندانی در زندان مرکزی تهران، گفت: پرونده در حال بررسی است و ریاست محترم قوه قضائیه هم دستور دادند به طور ویژه بررسی شود و احیاناً اگر قصوری بود با فرد متخلف برخورد شود
وی تصریح کرد: افرادی که مرتکب قتل و دخیل بودند، با فوریت پرونده‌شان را پس از تکمیل تحقیقات و با صدور کیفرخواست به دادگاه فرستادیم و در حال رسیدگی است و در آینده نزدیک حکم صادر می‌شود.
دادستان تهران در خصوص بازداشت مدیر مالی یکی از شرکت‌های تابع وزارت نفت گفت: فعلاً در دادسرای جرایم پولی و بانکی در حال رسیدگی است و تحقیقات در حال انجام است و اقدامات خوب احتیاطی صورت گرفته و حساب‌ها وجوهی که مدنظر بوده مسدود شده و مرتکبین نیز دستگیر شدند.
وی در پاسخ به سوالی درباره علت انتقال پرونده زمین خواری سنگان قزوین به تهران، اظهار بی اطلاعی کرد.
انتهای پیام
