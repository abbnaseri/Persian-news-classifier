زیباکلام: درگیری با ایران از محبوبیت ترامپ می‌کاهد/ افکار عمومی آمریکا موافق جنگ با ایران نیست
یک استاد دانشگاه گفت: ترامپ تا پایان دوره اول ریاست‌جمهوری‌اش تمایل به درگیری با ایران ندارد.
به گزارش ایسنا، صادق زیباکلام در نشست تخصصی ترامپ و سه گانه تحریم، تهدید و رویارویی که در خانه اندیشمندان علوم انسانی برگزار شد، با طرح این موضوع که «این روزها از من به طور مکرر این سوال می‌شود که آیا جنگ میان ایران و آمریکا اتفاق می‌افتد یا نه؟»، گفت: بعضاً افراد نمی‌خواهند نظر من را به عنوان یک استاد دانشگاه بدانند بلکه به دنبال آن هستند من نظر آنها را در این رابطه تأیید یا تکذیب کنم.
وی ادامه داد: معتقدم شخصیت‌های اول ایران و آمریکا هم نمی‌دانند جنگ خواهد شد یا نه و اساساً هیچ کس نمی‌داند چه اتفاقی می‌افتد. این موضوع به پارامترهای مختلف نظامی، اقتصادی و سیاسی بستگی دارد.
وی با طرح این سوال که «اگر فرض کنیم برخورد نظامی اتفاق افتاده است آن وقت چه اتفاقی می‌افتد؟» گفت: البته معتقدم ترامپ حسابگرتر از آن است که بخواهد وارد جنگ شود. دلیلی نمی‌بینم آمریکا با ما وارد جنگ شود.
وی با بیان این که او می‌خواهد ما را به لحاظ اقتصادی از پا درآورد، معتقد است: اقتصاد ایران به شدت ضعیف شده است و مشخص نیست تا چه زمان سرپا بماند.
این استاد دانشگاه گفت: معتقدم یک سرباز آمریکایی هم وارد ایران نخواهد شد. آمریکایی‌ها به دنبال تغییر رژیم ایران نیستند. دست کم ترامپ به دنبال چنین چیزی نیست. ظاهر و باطن حرف‌های ترامپ یکی است. او می‌گوید نمی‌خواهد ایران به سمت ساخت سلاح هسته‌ای برود.
وی هم‌چنین باطرح این سوال که «اگر جنگ شود ایران چه اقداماتی را انجام خواهد داد؟» گفت: طبیعی است که ایران از ابزارها و نیروهای منطقه‌ای‌اش برای هدف قرار دادن منافع و متحدان آمریکا استفاده می‌کند. در عین حال معتقدم ترامپ تا پایان دور اول ریاست‌جمهوری‌اش تمایلی به درگیر شدن با ایران ندارد؛ چراکه تجربه آمریکا در افغانستان و عراق تجربه موفقی نبود و افکار عمومی آمریکا خیلی موافق درگیری و جنگ در خاورمیانه نیستند. همچنین دموکرات‌ها، کنگره و رسانه‌ها با این تصمیم همراهی نخواهند کرد. درگیری با ایران از محبوبیت ترامپ می‌کاهد.
وی ادامه داد: از دلایل دیگری که معتقدم ترامپ وارد درگیری با ایران نمی‌شود این است که او در معرض افکار عمومی می‌خواهد ایران را مقصر جلوه دهد و از این‌که ایران گام به گام از برجام خارج شود و یا ذخایر اورانیومش را افزایش دهد، خوشحال هم می‌شود و این روند را به نفع خود می‌بیند؛ چراکه می‌تواند دنیا را با خود علیه ایران همراه کند.
انتهای پیام
