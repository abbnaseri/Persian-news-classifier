منصوری آرانی: تعهدات اروپایی‌ها در برجام، تنها روی کاغذ بوده است
یک کارشناس روابط بین‌الملل گفت: اگر قرار باشد مسئولیت اروپایی‌ها تنها روی کاغذ باشد و مسئولیت‌های ایران فقط در صحنه عمل اجرا شود، قطعاً دیگر نمی‌توان اسم برجام را توافق‌نامه گذاشت.
عباسعلی منصوری آرانی در گفت‌وگو با ایسنا در خصوص شرایط کنونی ایران و اروپا در برجام و ضرب‌الاجلی که ایران برای اروپا برای اجرای تعهدات آنان در برجام تعیین کرده است، اظهار کرد: همیشه در مذاکرات و تعهدنامه‌های بین‌المللی و در هر مطلبی که دو کشور یا چند کشور در مورد خاصی به توافق می‌رسند و زیر آن توافق‌نامه را امضا می‌کنند مسئولیتی متناسب با متنی دارند که توافق‌نامه برای آنان تعیین کرده است.  وی افزود: در گفت‌وگوهای ایران با گروه 1+5 و پس از خروج آمریکا از برجام، هر کدام از کشورهای باقی‌مانده در برجام در قبال توافق‌نامه مسئولیت دارند و در عین حال مسئولیت‌هایی نیز بر عهده جمهوری اسلامی ایران گذاشته شده است. زمانی این توافق‌نامه می‌تواند به مقصد نهایی خود برسد که همه طرف‌های توافق در چارچوب مسئولیت‌های‌شان ایفای نقش کنند.
این عضو سابق کمیسیون امنیت ملی و سیاست خارجی مجلس نهم، تصریح کرد: آنچه که امروز ما شاهد آن هستیم این است که تمام طرف‌های برجام از ایران توقعِ عمل به تعهداتش در این توافق‌نامه را دارند، اما حاضر نیستند به تعهدات خود عمل کنند. پس تناسب میان مسئولیت‌های طرف قرارداد برجام وجود ندارد.  منصوری آرانی گفت: آن چیزی که امروز شورای عالی امنیت ملی مصوب کرده است و به اروپایی‌ها ضرب‌الاجل عمل به تعهداتشان را داده است به این منظور است که به اروپایی‌ها بفهمانیم که مسئولیت‌پذیر باشند و تعهداتشان در برجام را عملیاتی کنند. پس اگر قرار باشد مسئولیت اروپایی‌ها تنها روی کاغذ باشد و مسئولیت‌های ایران فقط در صحنه عمل اجرا شود قطعاً دیگر نمی‌توان اسم برجام را توافق‌نامه گذاشت.  وی با بیان اینکه رفتار کنونی ایران با اروپایی‌ها منطقی است، گفت: تا زمانی که امضای اروپایی‌ها بر پای توافق‌نامه است باید مسئولیت‌هایی را که بر دوش دارند و مهم‌ترین آن فروش نفت ایران بدون هیچ مشکلی و رفع تحریم‌ها است، عملیاتی کنند.
این کارشناس روابط بین‌الملل در پاسخ به این سؤال که چرا اروپایی‌ها به تعهدات خود عمل نمی‌کنند، اظهار کرد: برای این موضوع می‌توان چند علت بیان کرد. شاید اروپایی‌ها از آمریکا ترس دارند که به تعهدات خود عمل نمی‌کنند، یا ظرفیت و توان کافی ندارند، اما در سناریوی دیگری می‌توان این موضوع را مطرح کرد که احتمالاً میان اروپا و آمریکا تقسیم‌کاری انجام شده که آمریکایی‌ها از برجام خارج شوند و به ایران فشار بیاورند و در مقابل اروپایی‌ها نیز ایران را بازی دهند. حال اگر هر یک از این عوامل باشد برای ایران فرقی نمی‌کند چرا که برای ایران مفاد برجام و تعهداتی که طرف مقابل دارد، مهم است.  منصوری آرانی افزود: بدون شک ضرب‌الاجل ایران به اروپا مؤثر خواهد بود. برجام برای اروپایی‌ها بسیار مهم است چراکه ژئوپلیتیک اروپا یک ژئوپلیتیک آسیب‌پذیر است. یعنی هر اتفاقی روی کره زمین رخ دهد آسیب‌پذیرترین نقطه از نظر جغرافیایی اروپا است و نقطه‌ای ضعیف از یک زنجیر محسوب می‌شود. بنابراین اروپا این موضوع را مدنظر دارند.  این عضو سابق کمیسیون امنیت ملی و سیاست خارجی مجلس نهم در خصوص ادعای انگلستان مبنی بر خروج از برجام در صورت افزایش غنی‌سازی از سوی ایران، گفت: بود و نبود این کشورها در برجام وقتی برای ایران سودی نداشته باشد چه تفاوتی می‌کند؟ برجام باید عملیاتی شود، وقتی ایران نتواند از مزایای برجام استفاده کند و دیگر طرف‌ها از مزایای آن برخوردار شوند دیگر مهم نیست انگلیس در برجام باشد یا نباشد، هر چند که اعتقاد دارم این ادعای انگلستان صرفاً یک تهدید است چرا که خود آن‌ها می‌دانند شرایط برای آن‌ها چگونه دارد رقم می‌خورد.
انتهای پیام
