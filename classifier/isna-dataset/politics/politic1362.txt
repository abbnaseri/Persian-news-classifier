اصحاب رسانه برای انجام رسالت خود نباید احساس خطر کند
رئیس کل دادگستری لرستان گفت: مردم خوب استان نباید قربانی دعواهای سیاسی جریانات باشند.
به گزارش ایسنا، جعفر بدری در نشست با اصحاب رسانه با تبریک آغاز هفته قوه قضائیه اظهار کرد: شهید بهشتی شخصیتی کارآمد، متفکر و دانشمند بود که عقیده به تحول داشت.
وی ادامه داد: انقلاب اسلامی در آن دوران هم در داخل و هم در خارج از کشور ذخایر ارزشمندی از جمله شهید مفتح،شهید بهشتی، شهید مطهری و سید محمد باقر صدر را از دست داد.
بدری بیان کرد: اگر کسی در این نظام قبول مسئولیت می‌کند وظیفه دارد راه و اهداف این شهدا را دنبال و ارزش‌های شهیدان را پاس بدارند.
رئیس کل دادگستری لرستان با بیان اینکه جریان نفاق همیشه وجود دارد، افزود: در آن دوران به خاطر اینکه نظام تضعیف شود دست به ترور زدند الآن هم جریان نفاق در چهره و قالب دیگری خود را نمایان کرده است جریانی که گرفتار آن شدیم این است که افرادی که در برخی مسئولیت‎های است که شناخت آن نیز سخت هستند و به ظاهر چهره انقلابی و متعهدی دارند که فقط منافع فردی خودش خود را در نظر می‌گیرد.
بدری عنوان کرد: این جریان نفاق پس از بازرسی‎ها شناسایی می‌‎شوند اما خیلی از آنها هنوز شناسایی نشده است کسی که از منافع نظام برای منافع خود استفاده می‌کند و به  نظام، اسلام و مذهب تشیع التزام ندارد و این افراد در داخل حکومت هستند و کسی‎که برای منافع خود دست به اقداماتی برای بیرون کردن خدمتگزار اقدام کند جز جریان نفاق است.
رئیس شورای قضایی استان با اشاره به اینکه در انتخابات این جریان نفاق را می‎بینید یکی از کارهایی که در استان رخ داده و از رسانه‌ها گلایه داریم این است که باید اطلاع رسانی کنند تا مردم قربانی دعواهای سیاسی جریانات نشوند،  گفت: باید  این جریانات ناسالم را شناسایی و افرادی برای  گرفتن رای به انواع رذیلت‎های اخلاقی دست می‌زنند مشخص کرد.
بدری اضافه کرد: باید فرهنگ‌سازی کنیم چرا که این مردم شایسته خدمت هستند که یکی نباید از آنها به عنوان ابزار قدرت استفاده کند.
وی یادآور شد: رویکرد دستگاه قضایی این است که فضا را برای رسانه ایجاد کند تا با فراغ بال به رسالت رسانه‌ای خود عمل کنند.
رئیس کل دادگستری لرستان بیان کرد: اصحاب رسانه برای انجام رسالت خود نباید احساس خطر کند.
وی عنوان کرد: وظیفه دستگاه قضایی نیز این نیست که افزایش طلاق و سرقت متوقف کند و دادگستری در حد توان مجازات‎های بازدارنده را صادر می‌کند اما اثربخشی مجازات در کاهش آن ۱۰ تا ۲۰ درصد است.
بدری تاکید کرد: باید ریشه‎های جرم را پیدا کرد.
انتهای پیام
