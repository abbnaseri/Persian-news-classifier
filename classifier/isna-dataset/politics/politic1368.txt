مخالف مقاومت هرکس که باشد در زمین آمریکا بازی می کند
رییس سازمان عقیدتی سیاسی ارتش با بیان این که هر سیاستی مخالف مقاومت، بازی در زمین استکبار جهانی است اظهار کرد: التزام عملی و قلبی به رهنمودهای رهبر انقلاب از مهمترین قواعد مقاومت است.
به گزارش ایسنا، حجت الاسلام و المسلمین عباس محمدحسنی رییس سازمان عقیدتی سیاسی ارتش در جمع  کارکنان این سازمان با اشاره به ضرورت تاب آوری و مقاومت در برابر فشار بیگانگان، گفت: عموما ملت‌ها در برابر فشارها به دو دوسته سازش‌کار و سازش ناپذیر تقسیم می‌شوند.
نماینده ولی فقیه در ارتش با طرح این پرسش که چه کنیم در برابر فشارها کم نیاوریم و اراده خود و افراد نزدیک به خود را در برابر فشارها مقاوم‌سازی کنیم، تصریح کرد: مقاوم سازی اراده‌ها یک اقدام است و هر اقدامی قاعده و گاهی قواعدی دارد که مقاومت نیز دارای قواعد ده گانه است.
محمدحسنی گفت: هر ملتی که در تقابل و پنجه در پنجه انداختن اراده‌ها، قواعد و قوانین بازی را بهتر رعایت کند، ماناتر بوده و ایستادگی بیشتری خواهد داشت.
وی با بیان اینکه نیاز داریم تا با رعایت قواعد مقاومت آشنا شویم، "برخورداری از ایمان صادق و عمیق"، " ایمان به درستی وعده‌های الهی در نصرت اردوگاه متقین"، " عبرت گرفتن از سرنوشت سازشکاران"، "الگوپذیری از سرنوشت سازش‌ناپذیران" را از قاعده‌های مقاومت برشمرد.
رییس سازمان عقیدتی سیاسی ارتش " التزام عملی و قلبی به رهنمودهای علم‌دار مقاومت یعنی رهبر فرزانه انقلاب در مقاطع تاریخی"، "پای کار آوردن همه ظرفیت‌ها برای مقابله با دشمن"، "محاسبه درست از ره‌آوردهای سازش ناپذیری"، "محاسبه درست از پیامدهای سازش پذیری"، "دیدن نقاط قوت جبهه خودی در کنار نقاط ضعف" و " دیدن نقاط ضعف دشمن در کنار قوت او" را از دیگر قواعد مقاومت عنوان کرد.
حجت الاسلام محمد حسنی با تاکید بر اینکه محال است کسی ایمانش عمیق و ریشه‌دار باشد و حتی فکر تسلیم شدن هم به ذهن خود راه دهد، افزود: افرادی که از ایمان قوی برخوردار هستند، حتی فکر عدم مقاومت را هم نمی‌کند.
وی بیان کرد: وقتی خدا ایمان صادقانه و عمیق ما را ببیند پیروزی و ذلت را بر دشمنان ما نازل می‌کند، چرا که ایمان اگر عمیق باشد محال است انسان انقلابی غیر انقلابی و انسان ولایی غیر ولایی و آمریکاستیز، آمریکا دوست شود.
نماینده ولی فقیه در ارتش با تاکید بر اینکه امروز برخی‌ها سنگ آمریکا را به سینه می زنند، گفت: البته این به معنی این نیست که اینها بی ایمان‌اند اما متاسفانه مثل پشه‌های ریز حزب باد هستند و در برابر کمترین تهدیدها روحیاتشان دستخوش تغییرات منفی می شود.
وی با بیان اینکه ما باید خود را به نقطه عمیقی از مجاهدت برسانیم و این با عمل به اسلام راستین ممکن است تصریح کرد: همه موظف هستیم این نکات را ترویج دهیم چراکه تنها راه تامین منافع ملت ایران در برابر آمریکا مقاومت است و اگر کسی به این مسئله شک دارد به دلیل این است که نمی‌داند کجای تاریخ ایستاده است.
حجت الاسلام محمد حسنی با تاکید بر اینکه گزینه مقاومت تنها گزینه در برابر آمریکا است گفت: هر گزینه ای بجز مقاومت خلاف شان ملت ایران است و هر مقامی با هر لباسی و هر جایگاه حقوقی و حقیقی اگر با مقاومت مخالف باشد در زمین آمریکا بازی می کند و ما باید از آنها برائت بجوییم.
انتهای پیام
