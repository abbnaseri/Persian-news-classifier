احتمال ورود پهپاد گلوبال هوک به حریم ایران علت لغو دستور حمله ترامپ بود
یک مقام ارشد دولت آمریکا گفت: این احتمال وجود دارد که پهپاد گلوبال هوک یا پهپاد آمریکایی دیگری وارد حریم هوایی ایران شده باشد و به همین دلیل رئیس جمهور این حمله را لغو کرد.
به گزارش ایسنا، نشریه آبزرور در سر مقاله خود با اشاره به اقدامات خصمانه اخیر دولت آمریکا علیه کشورمان نوشت: بارها به دونالد ترامپ رئیس جمهور آمریکا هشدار داده شده که سیاست‌های تهاجمی برای اعمال فشار حداکثری بر ایران و تشدید حضور نظامی خطر وقوع یک جنگ ناخواسته را به همراه دارد. به نظر می‌آید که فرماندهان آمریکایی اشتباهات بیشتری مرتکب شده‌اند اما بزرگ‌ترین اشتباه زمانی صورت گرفت که آمریکایی‌ها در سال ۲۰۱۶ چنین رئیس جمهوری را انتخاب کردند.
به نوشته آبزرور تنش‌ها میان تهران و واشنگتن در هفته‌های اخیر شدت گرفت و هفته گذشته با ساقط شدن پهپاد جاسوسی آمریکا توسط نیروهای ایرانی به اوج خود رسید. پنتاگون مدعی است که این هواپیما در حریم هوایی بین‌المللی در حال پرواز بوده است اما ایران تاکید دارد که حریم هوایی‌اش نقض شده است. آمریکا نقشه‌هایی منتشر کرد و ایران نیز نقشه‌های خود را ارائه داد و به قدری از خود اطمینان دارد که اعلام کرده است آن را به شورای امنیت سازمان ملل ارائه می‌دهد.
آبزرور همچنین نوشت: رئیس جمهور آمریکا ساعاتی پس از این حادثه گفت که قصد حمله به ایران در پاسخ به سرنگونی پهپاد خود را داشته اما ناگهان از آن منصرف شده است. در شرایطی که واشنگتن برای توجیه لغو حمله‌اش تلاش می‌کند سوالاتی درباره علت واقعی آن مطرح می‌شود.
این نشریه انگلیسی در ادامه نوشت: تصاویر پنتاگون از مسیر پهپاد در ابتدا شامل توضیحاتی غلط درباره مسیر پرواز هواپیما بود. مقامات آمریکایی روز جمعه با تأخیر اظهارات ایرانی‌ها را تائید کردند که با فاصله کمی از این پهپاد یک هواپیمای نظامی آمریکایی (P-8A) با چندی سرنشین در حال پرواز بوده است، چیزی که ابتدا آن را اعلام نکرده بودند. در این میان، ایران تصاویری را منتشر کرد که نشان دهنده باقیمانده این پهپاد بود که از آب‌های داخلی خود جمع‌آوری کرده است.
آبزرور افزود: دونالد ترامپ و حامیانش سپس در مصاحبه‌های خود ادعا کردند که این حمله را برای حفظ جان قربانیان احتمالی لغو کرده‌اند، چراکه احتمالاً یک فرمانده ایرانی با اختیار خود دست به چنین کاری زده است. اما یک مقام ارشد دولت آمریکا که خواست نامش فاش نشود اظهاراتی مطرح کرد که به نظر می‌آید به واقعیت نزدیک‌تر باشد. وی گفت که این حمله به دلیل نگرانی‌ها درباره احتمال نقض حریم هوایی ایران توسط پهپاد گلوبال هاوک، پهپاد دیگری از آمریکا یا P-8A متعلق به نیروی دریایی لغو شده است.
به نوشته نشریه آبزرور، این سطح از سردرگمی و بی کفایتی در عملیات‌های ارتش آمریکا نباید موجب تعجب باشد. طبق آمارهای سازمان ملل در عراق و افغانستان نیز اشتباهاتی به‌ویژه از سوی نیروی هوایی آمریکا رخ داد که تلفات جانی گسترده‌ای در میان غیر نظامیان داشته است. همچنین در سال ۱۹۸۸ یک موشک کروز نیروی دریایی آمریکا یک هواپیمای مسافربری ایران را منهدم کرد که منجر به کشته شدن ۲۰۹ نفر شد. پنتاگون ابتدا در آن زمان از پذیرش مسئولیت سرباز زد اما سپس ادعا کرد که این هواپیما تهدیدآمیز بوده است.
آبزرور در مقاله خود تصریح کرد: آنچه تعجب برانگیزتر و حتی شوک‌آور است، روند تصمیم‌گیری در این باره در اتاق بیضی (دفتر رئیس جمهوری آمریکا در کاخ سفید) است. چرا ترامپ پیش از تصمیم خود از تعداد تلفات احتمالی مطلع نشده بود؟ مشاوران جنگ طلب او فکر می‌کنند از این حملات چه چیزی به دست می‌آورند؟ ترامپ می‌خواهد به اقدامات تلافی جویانه علیه نیروها و متحدانش در منطقه چه پاسخی بدهد؟ آیا این واقعیت دارد که یک مهمان از فاکس نیوز که ظاهراً محرم اسرار رئیس جمهور است، او را متقاعد کرده که دست از حمله بردارد؟
این نشریه در پایان نوشت: این ماجرا در کاخ سفید اگر تا این حد جدی نبود، قطعاً یک داستان کمدی به شمار می‌آمد. آخرین مسخره‌بازی ترامپ نیز نزدیک بود به قیمت ثبات خاورمیانه و جهان تمام شود. این، نشان دهنده ضرورت بازگشت به دیپلماسی صادقانه و تصویب دوباره توافق هسته‌ای با ایران است. این یک زنگ خطر برای کنگره است تا روند محدود کردن اختیارات رئیس جمهور برای جنگ را تسریع کند و به‌علاوه بر عدم صلاحیت ترامپ برای این سمت تاکید می‌کند. ترامپ می‌گوید که خواهان جنگ نیست. خط مشی و رفتار او به گونه‌ای است که ممکن است جنگ ناگزیر باشد.
انتهای پیام
