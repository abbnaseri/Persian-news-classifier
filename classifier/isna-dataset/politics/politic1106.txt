واکنش آشنا و نادری به شایعه قهر  جهانگیری از دولت
معاون ارتباطات و اطلاع‌رسانی دفتر معاون اول رئیس جمهوری در واکنش انتشار شایعه قهر او از دولت اظهار کرد: جهانگیری در جلسه هیئت دولت شرکت کرده‌است.
محمود نادری در گفت و گو و با ایسنا، در پاسخ به پرسشی درباره انتشار شایعه قهر اسحاق جهانگیری با رئیس جمهوری و عدم حضور او در محل کارش گفت که معاون اول رئیس جمهوری در جلسه عصر امروز (یکشنبه) هیات وزرا حضور پیدا کرده است.
یک پایگاه خبری ساعاتی قبل در گزارشی مدعی شد که در پی بروز مباحثه‌ای در جلسه ای در روز شنبه، بین روحانی و جهانگیری معاون اول رییس جمهور تصمیم به ترک جلسه مذکور گرفت که علی  لاریجانی او را منصرف کرد.
براساس گزارش ادعایی این پایگاه خبری، جهانگیری بعد از این ماجرا  در محل کار خود حاضر نشد.
همچنین حسام الدین آشنا مشاور رییس جمهور در توئیتی که به نظر می رسد بی ارتباط با این ماجرا نباشد، نوشت: "جلسات عالی کشور نه جای بله قربان گویی است، نه جای خطاب و عتاب و نه جای قهر و ناسازگاری.
بزرگان کشور در این جلسات، دیدگاه‌های سازمانی مختلف و گاه متعارض را با صراحت تمام مطرح و تبادل نظر را تا رسیدن به بهترین تصمیم برای بهبود زندگی مردم دنبال می‌کنند."
جلسات هیئت وزیران هر هفته عصر روزهای یکشنبه و صبح روزهای چهارشنبه در ساختمان ریاست جمهوری و به ریاست رئیس جمهوری و با حضور معاون اول رئیس جمهوری و اعضای کابینه برگزار می‌شود.
انتهای پیام
