"ملاقات نمایندگان مجلس با بابک زنجانی" سوء تعبیر است
سخنگوی قوه قضائیه گفت: چیزی تحت عنوان ملاقات نمایندگان مجلس با بابک زنجانی نبوده است.
به گزارش ایسنا، غلامحسین اسماعیلی در رابطه با خبری در خصوص ملاقات نمایندگان مجلس با بابک زنجانی و موضوع ملاقات، گفت: چیزی تحت عنوان ملاقات نمایندگان مجلس با بابک زنجانی نبوده است. اتفاقی افتاده که سوء تعبیر شده است. در روند پیگیری و شناسایی اموال بابک زنجانی و بررسی صحت و سقم آن حسب دستور ریاست وقت قوه قضائیه تصمیم بر آن شد که هیئتی مرکب از مقامات قضائی، ضابطین قضائی که کشف جرم را انجام داده بودند و نمایندگانی از وزارت نفت به عنوان شاکی و ذی نفع تشکیل شود.
وی افزود: در راستای شناسایی اموال بابک زنجانی در داخل و خارج از کشور، جلساتی داشتیم و برخی در مجمع قضائی و برخی در زندان با حضور وکلای بابک زنجانی انجام شد. در یکی از جلسات تصمیم شد که او در کمیته حضور داشته باشد و حرف‌های او شنیده و در نتیجه با او ملاقات شود. در نتیجه در یکی از جلسات حضور پیدا کرد تا حرف‌هایش شنیده شود.
انتهای پیام
