ظهره‌وند: بقای برجام در گرو ایجاد توازن از سوی طرف‌های آن است
یک دیپلمات پیشین کشورمان اظهار کرد: در حال حاضر جنازه برجام بردوش 1+4 است و بقای آن در گرو ایجاد توازن از سوی دو طرف برجام در اجرای تعهدات‌شان است.
ابوالفضل  ظهره‌وند در گفت‌وگو با ایسنا در مورد بدعهدی اروپایی‌ها در اجرای تعهدات‌شان و فرصت محدودی که آنها در این زمینه با آن روبه‌رو هستند با توجه به تصمیم ایران برای کاهش تعهدات برجامی‌اش، گفت: اروپایی‌ها طی چند سالی که از امضای برجام گذشته، حصول این توافق را یکی از بزرگترین دستاوردهای دیپلماتیک شان اعلام کرده‌اند و با توجه به این موضوع باید هزینه‌های لازم را برای اجرای این توافق و زنده نگه داشتن آن بپردازند، موضوعی که هزینه بالایی را نیز برای اروپایی‌ها به همراه ندارد.
وی با اشاره به جایگاه اروپا در عرصه بین‌الملل و مناسباتش با ایالات متحده و همچنین ناتو، ادامه داد: به نظر می‌رسد بدعهدی اروپایی‌ها درباره برجام و عدم اجرای تعهدات‌شان به نوع نگاه آنها به انقلاب اسلامی بر می‌گردد. مسأله‌ی آمریکایی‌ها و غربی‌ها در ارتباط با ایران مربوط به وجود انقلاب اسلامی است و گرنه اروپایی‌ها این توان را دارند که آمریکا را قانع کنند که در حد spv یا اینستکس این زمینه فراهم شود که تعاملات اقتصادی ایران و اتحادیه اروپا انجام شود، گرچه اینستکس نیز یک امتیاز برای ایران نبود و حتی آن را می‌توان تحقیرکننده دانست، ولی اروپایی‌ها در همین حد نیز اقدام نکردند.
سفیر پیشین ایران در ایتالیا با بیان این‌که استراتژی غربی‌ها در مورد ایران یکسان است و آنها فقط در تاکتیک با یکدیگر اختلاف نظر دارند، اظهار کرد: البته از زمانی که ترامپ بر روی کار آمده، بی‌صبری او در پیشبرد اهداف، کمی برای اروپایی‌ها مشکل ایجاد کرده است، ولی در تحلیل مسائل باید به این موضوع توجه داشت که روی کار آمدن ترامپ یک اتفاق نبوده است، بلکه نتیجه دولت سایه و براساس تصمیم ساختار این اتفاق رخ داده است.
وی در پاسخ به این سوال که با توجه به اظهارات شما می‌توان نتیجه گرفت که اروپایی‌ها نخواسته‌اند به تعهدات‌شان عمل کنند و فرضیه نتوانستن کنار گذاشته می‌شود، گفت: روابط آمریکا و اتحادیه اروپا بسیار درهم تنیده است و آمریکا نمی‌تواند یک طرفه همه چیز را به هم بزند. اگرچه آمریکایی‌ها در مواردی بر روی اروپا سلطه و زعامت دارند ولی در مواردی بوده که اروپا در مقابل آمریکایی‌ها ایستاده‌اند که در این زمینه می‌توان به موضوع تعرفه‌ها اشاره کرد.
این دیپلمات پیشین کشورمان با اعتقاد بر این‌که اروپایی‌ها قبل از این‌که نگران فروپاشی برجام باشند نگران فروپاشی آمریکا و ایجاد مشکل برای این کشور باشند، ادامه داد: پوشش امنیتی آمریکا نقاط بسیاری از جهان را در بر گرفته که این شامل اروپا نیز می‌شود و اروپایی‌ها نمی‌خواهند این امتیاز را از دست بدهند.
ظهره‌وند در پاسخ به این سوال که با توجه به بدعهدی‌های اروپایی‌ها و تصمیم ایران بر کاهش اجرای تعهدات برجامی‌اش به نظر می‌رسد که به مرور در حال خروج از برجام هستیم، گفت: ما از برجام خارج نمی‌شویم، برجام جنازه‌ای بر دوش ۱+۴ است، در مورد این توافق ما به تعهدات خود عمل کردیم و بقای آن در گرو ایجاد توازن از سوی دو طرف برجام در انجام تعهدات‌شان است و اروپایی‌ها اگر می‌خواهند برجام برقرار باشد باید به تعهدات خود عمل کنند.
وی در بخش دیگری از صحبت‌های خود خاطرنشان کرد: در بحث اجرای برجام خطای استراتژیک داشتیم و اگر در مقوله اجرای برجام گام در برابر گام عمل می‌کردیم، این اتفاق نمی‌افتاد که اکنون ما به طور کامل به تعهدات‌مان عمل کرده باشیم، ولی طرف مقابل از اجرای تعهداتش سرباز بزند. اگر قرار است کفه ترازو سنگین بماند، طرف مقابل نیز باید به تعهداتش عمل کند.
این دیپلمات پیشین کشورمان در مورد تصمیم ایران در ارتباط با افزایش آب سنگین در مجتمع اراک، اظهار کرد: ما در این زمینه خلاف برجام عمل نکرده‌ایم، در برجام ممانعتی در ارتباط با بحث تولید نداریم، بلکه ممانعت از ذخیره‌سازی وجود دارد و برای این‌که این ذخیره از حد مشخصی بالاتر نرود طرف مقابل متعهد به خرید شده است، بنابراین در مورد بحث تولید با ممانعتی روبه‌رو نیستیم. این محدودیت در مورد بحث ذخیره‌سازی است که طرف مقابل در این زمینه تعهد دارد و عدم خرید دیگر کشورها مانع از تولید ایران نمی‌شود.
انتهای پیام
