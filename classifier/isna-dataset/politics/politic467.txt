رویترز: ایران از حد تعیین شده ذخیره اورانیوم عبور کرده است
خبرگزاری رویترز هم به نقل از منابع خود اعلام کرد که ایران از حد تعیین شده 300 کیلو ذخیره اورانیوم خود عبور کرده است.
به گزارش ایسنا خبرگزاری رویترز به نقل از "دو منبع آگاه" اعلام کرد که ایران از حد تعیین شده ذخیره اورانیوم بر اساس توافق هسته‌ای ۲۰۱۵ عبور کرده است.

سه دیپلمات چهارشنبه گذشته به خبرگزاری رویترز گفته بودند که آژانس بین‌المللی انرژی اتمی تائید کرده است، ایران حدود ۲۰۰ کیلوگرم اورانیوم با غنای پایین دارد که کمتر از حد تعیین شده در توافق هسته‌ای، یعنی ۲۰۲.۸ کیلوگرم است. آژانس تاکنون درباره اظهارات این دیپلمات‌ها موضعی نگرفته است.
ایران پس از نشست روز جمعه کمیسیون مشترک در وین گفت که اروپایی‌ها برای کمک به حفظ کانال‌های مالی و تجاری با ایران در جهت نگه داشتن تهران در توافق هسته‌ای پس از خروج آمریکا از آن و بازگرداندن تحریم‌ها علیه جمهوری اسلامی اقدامات چندانی انجام نداده‌اند.
توافق هسته‌ای که در ژوئیه ۲۰۱۵ میان ایران و قدرت‌های جهانی حاصل شد، به رفع اغلب تحریم‌های بین‌المللی وضع شده ایران و محدودیت برنامه هسته‌ای کشور انجامید اما رئیس جمهور آمریکا در مه ۲۰۱۸ به‌طور یک‌جانبه از آن خارج شد و تحریم‌های را نیز بازگرداند. اقدامی که خلاف اهداف توافق هسته‌ای برای عادی سازی روابط تجاری با تهران بود.
ایران به تازگی اعلام کرده است که اجرای برخی از تعهداتش در توافق هسته‌ای را متوقف خواهد کرد مگر اینکه اروپا برای حفظ تجارت با ایران و ادامه اجرای این توافق اقدامی عملیاتی و مؤثر انجام دهد.
اتحادیه اروپا و دیگر طرف‌های توافق هسته‌ای خواهان ماندن ایران در آن و حفظ توافق هستند.
انتهای پیام
