سفیر پیشین فرانسه در آمریکا: انتظار توقف همیشگی غنی‌سازی در ایران غیرممکن است
سفیر پیشین فرانسه در آمریکا و سرزمین‌های اشغالی تاکید کرد که درخواست از ایران برای متوقف کردن همیشگی غنی‌سازی اورانیوم، خواسته‌ای غیر ممکن است.
به گزارش ایسنا، ژرار آرو سفیر پیشین فرانسه در آمریکا و اراضی اشغالی فلسطین با انتشار پیامی در صفحه توئیتر خود به اقدام ایران برای عبور از محدوده تعیین شده در برجام برای ذخیره اورانیم با غنای پایین و پاسخ آمریکایی‌ها به آن واکنش نشان داد.
وی در این پیام نوشت: اینکه از ایران بخواهیم برای همیشه دست از غنی‌سازی اورانیوم بردارد، اساساً غیر ممکن است. هیچ کشوری چنین خواسته‌ای را نمی‌پذیرد. محدود کردن و نظارت بر این فعالیت تنها راه معقول و معتبر برای جلوگیری از جنگ است.
یک سال پس از آنکه آمریکا توافق هسته‌ای ایران و گروه موسوم به ۱+۵ را نقض کرد و به‌طور یک‌جانبه از این سند بین‌المللی خارج شد و در پی آن تحریم‌ها علیه کشورمان را بازگرداند، ایران ماه گذشته اعلام کرد، در دو گام تعیین شده سطح تعهدات هسته‌ای‌اش در توافق را کاهش خواهد داد.
در همین راستا، ایران روز دوشنبه اعلام کرد که ذخیره اورانیوم با غنای پایین کشور از مرز ۳۰۰ کیلوگرم عبور کرده است. این اقدام واکنش‌های بسیاری را به‌ویژه از سوی آمریکایی‌ها که خود از همان ابتدا ناقض توافق بودند و طرف‌های اروپایی در پی داشت.
دونالد ترامپ، رئیس جمهور آمریکا گفت که ایران با این کار به آتش بازی می‌کند.
همچنین مایک پمپئو، وزیر امورخارجه آمریکا مدعی شد که ایران گام‌های جدیدی برای پیش بردن بلندپروازی‌های هسته‌ای‌اش برداشته است. وی در ادامه ادعاهایش، برنامه هسته‌ای ایران را تهدیدی برای جامعه بین‌الملل و امنیت منطقه دانست.
وزارت امورخارجه آلمان نیز از عبور ذخیره اورانیوم ایران از مرز ۳۰۰ کیلوگرم ابراز نگرانی کرد و از تهران خواست تا از این تصمیم خود بازگردد.
سخنگوی آژانس بین‌المللی انرژی اتمی در بیانیه‌ای اعلام کرد: یوکیا آمانو، مدیرکل آژانس به اطلاع شورای حکام رسانده است که آژانس بین‌المللی انرژی اتمی در یکم ژوئیه عبور ذخایر اورانیم غنی‌سازی شده ایران از محدودیت‌های توافق هسته‌ای را تأیید می‌کند.
اما ایران تاکید دارد که باتوجه به نقض توافق از سوی آمریکا و تعلل طرف‌های اروپایی برای انجام اقدامات عملی و مؤثر برای حفظ برجام و طبق مفاد تعیین شده در توافق حق دارد اجرای تعهداتش را به‌طور جزئی یا کلی کاهش دهد.
محمدجواد ظریف وزیر امورخارجه کشورمان با اشاره به خروج آمریکا از برجام و استناد ایران به پاراگراف ۳۶ در به جریان انداختن ادامه مسیر در توئیتر خود نوشت: ما ضمن محفوظ بودن حقوقمان، به کشورهای E۳+۲ [سه کشور اروپایی، چین و روسیه] چند هفته فرصت دادیم. ما پس از ۶۰ هفته در نهایت دست به اقدام زدیم.
وی در ادامه تصریح کرد: به محض آنکه کشورهای اروپایی به تعهدات خود عمل کنند، ایران نیز به‌طور متقابل اقدامات معکوس به عمل خواهد آورد.
طبق بند ۲۶ برجام، در صورت عدم پایبندی طرف مقابل به تعهداتش ایران حق دارد اجرای تعهدات خود را به شکل کلی یا جزئی متوقف کند.
بر اساس بند ۳۶ برجام اگر موضوع اختلافی با طی مراحل این بند فیصله نیافت شاکی می‌تواند این امر را به عنوان مبنای توقف کلی و یا جزئی اجرای تعهداتش طبق برجام قلمداد کند و یا به شورای امنیت سازمان ملل ابلاغ کند که معتقد است موضوع، مصداق "عدم پایبندی اساسی" به شمار می‌آید.
انتهای پیام
