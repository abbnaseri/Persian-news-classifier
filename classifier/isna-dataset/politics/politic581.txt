لاوروف: ترامپ و پوتین خواهان حل دیپلماتیک تنش‌ها درباره ایران هستند
وزیر امور خارجه روسیه گفت که پوتین و ترامپ (رؤسای جمهور روسیه و آمریکا) خواهان حل دیپلماتیک تنش‌ها درباره ایران هستند.
به گزارش ایسنا به نقل از خبرگزاری تاس، سرگئی لاوروف امروز (جمعه) پس از دیدار ولادیمیر پوتین و دونالد ترامپ با یکدیگر که در حاشیه نشست گروه ٢٠ در ژاپن انجام شد، گفت که ترامپ و پوتین بر سر این مسأله که وضعیت کنونی درمورد ایران باید از طریق مسالمت‌آمیز و دیپلماتیک حل و فصل شود، اتفاق نظر دارند.
لاوروف با بیان اینکه "دو طرف در این دیدار درباره اوکراین، ایران و برجام گفت‌وگو کرده‌اند"، افزود: وضعیت دشواری است و هر دو رئیس‌جمهور اتفاق نظر دارند که باید یک راه حل دیپلماتیک برای برون‌رفت از این وضعیت پیدا شود.
وی همچنین گفت: در حال حاضر نمی‌دانیم این مسأله در سطح عملیاتی چطور اجرایی خواهد شد و چه تصمیماتی در واشنگتن اتخاذ می‌شود اما به طور قطع سعی داریم اطمینان حاصل کنیم هر کسی که به نوعی می‌تواند بر وضعیت تأثیرگذار باشد، برای یافتن یک راه حل دیپلماتیک تلاش خواهد کرد.
رئیس دستگاه دیپلماسی روسیه با اشاره به طرح پیشنهادی روسیه برای تقویت اعتماد میان کشورهای عربی حاشیه خلیج فارس و ایران با کمک اعضای دائم شورای امنیت سازمان ملل گفت: این پیشنهاد بسیار امیدبخشی است و تمامی طرف‌ها اکنون آن را فرصتی برای برقراری گفت‌وگو و جلوگیری از تشدید تنش‌ها به جای استفاده از زور می‌بینند.
انتهای پیام
