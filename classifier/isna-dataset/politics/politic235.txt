دشمن همه قدرتش را معطوف به جنگ اقتصادی کرده است/ ملت ما مقاومت می‌کند
فرمانده نیروی زمینی ارتش با بیان این که دشمن از همه قابلیت‌های خود علیه ایران استفاده می‌کند گفت که در حال حاضر دشمن همه قدرتش را معطوف با جنگ اقتصادی علیه ایران کرده است.
به گزارش ایسنا، امیر سرتیپ کیومرث حیدری در آئین رونمایی از یادداشت تجلیل رهبر معظم انقلاب در مورد کتاب زندگینامه شهید سرهنگ مجتبی ذوالفقار نسب و سایر شهدای حرم ارتش که پیش از ظهر امروز در فرهنگسرای ارسباران برگزار شد، گفت: ما با در نظر گرفتن سه رویکرد ولایت محوری، عدالت محوری و شایسته سالاری و با نصب العین قرار دادن اوامر رهبری چارچوبی را برای حرکت ایجاد کرده‌ایم.
وی اضافه کرد: همانطور که خدا و پیامبران الهی صراط مستقیم هستند در غیاب پیامران امامان معصوم و در غیاب امام معصوم ولی فقیه صراط مستقیم است ما خدا را شاکریم که عمر ما را مصادف با دیدن این صراط مستقیم کرده است.
امیر حیدری با بیان این که ایران امروز کشوری مقتدری است، خاطر نشان کرد: این اقتدار محاسبات کشورهای بزرگ را به غلط انداخته و هندسه قدرت جهانی را تغیر داده است هندسه قدرت در نظام جمهوری اسلامی عبارت از شخص ولی معظم فقیه. ولایت فقیه در رأس این اقتدار آفریده شده است و در واقع ضلع اصلی این اقتدار وجود ولایت فقیه است. مؤلفه دیگر آن هم مردم هستند که در تمام عرصه‌ها پا در رکاب و حاضر در میدان هستند و مؤلفه سوم این اقتدار قدرت نیروهای مسلح است که عصاره مردم هستند.
فرمانده نیروی زمینی ارتش با بیان این که نیروهای مسلح انقلابی و ولایت محوری گام به گام اوامر ولی فقیه را نصب العین قرار می‌دهند خاطر نشان کرد: اقتدار نیروهای مسلح به برکت خون شهیدان است که موجب تحرک و قدرت آنها است و آن چه به نیروهای مسلح ما توانمندی می‌دهد خون شهدا است.
ما پشت سر رهبری در دفاع را ارزشهای انقلاب نه تنها کوتاه نمی‌آیم بلکه به اقتداری رسیده‌ایم که حرف حق نظام را همه جا بر زبان بیاوریم، همچنان که در مقابل ۵ به اضافه یک ایستادیم و حرف حق نظام را زدیم و امروز هم به آن چه گفتم بدون عقب نشینی عمل می‌کنیم.
امیر حیدری با بیان این که دشمنان در گوشه و کنار دنیا از همه قابلیت‌های خود علیه ایران استفاده می‌کنند اظهار کرد: آنها همه قدرتشان را معطوف به جنگ اقتصادی کردند البته عملیات روانی و کارهای دیگر هم می‌کنند ولی محوریت خود را جنگ اقتصادی قرار دادند.
وی در پایان خاطر نشان کرد: ملت ما مقاومت می‌کند و تاکنون هم در مقاومت خود سرفراز بوده و دشمن را منزوی کرده به گونه‌ای که دشمن حالت انفعالی پیدا کرده و به ما پیام می‌دهد تا با دسیسه سیاسی شوق و ذوقی که داریم را از ما بگیرد.
به گزارش ایسنا، در این مراسم همچنین سرپرست سازمان ایثارگران نیروی زمینی ارتش با اشاره به رونمایی چند کتاب زندگینامه شهیدان، زندگینامه شهیدان را راهنما و چراغ هدایتی برای جویندگان حقیقت عنوان و خاطر نشان کرد: خون شهیدان راهنما است و ما در مسیر عبودیت و عمل به وظیفه نیازمند این شاخص‌ها هستیم که به بیراه نرویم.
انتهای پیام
