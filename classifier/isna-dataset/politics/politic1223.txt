احضار کاردار امارات/توضیحاتی درمورد آخرین وضعیت پرونده‌های مهم حقوقی و...
اولتیماتوم مجلس به وزیر صنعت درباره تامین کالاهای اساسی/ واکنش نانسی پلوسی به عقب‌نشینی ترامپ از اقدام تنش‌زا علیه ایران/ پایان تحقیقات پرونده حادثه تروریستی اهواز/ توضیحات دادستان تهران درباره پرونده قتل یک زندانی و بازداشت یک مدیر نفتی/ دومین جلسه رسیدگی به پرونده کیمیا خودرو/ دیدار برخی نمایندگان با «بابک زنجانی» در زندان و... از جمله گزیده اخبار سیاسی ایسنا در روز شنبه، یکم تیر ماه ۱۳۹۸ است.
به گزارش ایسنا، در مروری بر اخبار انتخاباتی میخوانیم که محمدباقر قالیباف از جوانان برای حضور در انتخابات دعوت کرد. جمنا اعلام کرد که بزودی سازوکار انتخاباتی خود را اعلام می‌کند و جامعه روحانیت نیز گفت که جلسه انتخاباتی نداشته است. حزب ندای ایرانیان هم خبر از تشکیل ستاد انتخاباتی خود داد.
همچنین شهاب طباطبایی؛ سخنگوی حزب ندای ایرانیان از انتخاب سعید نورمحمدی، عضو شورای مرکزی حزب به عنوان رئیس ستاد انتخابات مجلس شورای اسلامی حزب ندای ایرانیان خبر داد.

یک عضو کمیسیون اقتصادی مجلس از اولتیماتوم مجلس شورای اسلامی به وزیر صنعت، معدن و تجارت برای تامین کالاهای اساسی خبر داد و با اشاره به جلسه غیرعلنی هفته گذشته مجلس با رضا رحمانی وزیر صنعت، معدن و تجارت و گزارش وزیر، گفت: این گزارش برای نمایندگان مجلس قانع کننده نبود و نتوانست از اتخاذ رویکرد مناسب توسط این وزارتخانه در زمینه نحوه تامین کالاهای اساسی خبر دهد.
همچنین رئیس کمیسیون امنیت ملی و سیاست خارجی مجلس با بیان این که «علیرغم تمدید مهلت سه ماهه گروه اقدام ویژه مالی (FATF) به ایران حالت اضطراری درباره پرونده ایران به وجود نمی‌آید» گفت: با توجه به این که بررسی لوایح CFT و پالرمو در مرحله بررسی در مجمع تشخیص است و فضای مجمع تحت تأثیر حاد شدن فضای سیاست خارجی کشور بعد از اتفاقات پیرامون برجام قرار گرفت، نباید به مجمع برای تصویب این لوایح فشار آورد چون نتیجه آن رأی منفی خواهد بود. وی ادامه داد: به نظرم حتی در نشست آینده FATF به ریاست چین هم اقدامی علیه ایران صورت نمی‌گیرد و پرونده ایران در لیست کشورهای غیرهمکار قرار نمی‌گیرد. این فرصت در اختیارمان است که بحث‌های کارشناسی جدی را انجام دهیم.

نانسی پلوسی، رئیس مجلس نمایندگان آمریکا در بیانیه‌ای به تصمیم دیروز ترامپ مبنی بر انجام گرفتن حملاتی علیه ایران و سپس عقب‌نشینی از این تصمیم واکنش نشان داد و تاکید کرد که آغاز هیچ خصومتی نباید بدون تایید کنگره انجام شود.
همچنین مورگان اورتاگوس، سخنگوی وزارت امور خارجه آمریکا در پیامی توئیتری گفت: اخبار مبنی بر این که ما از طریق عمان پیامی را به ایرانی‌ها دادیم کاملاً ساختگی هستند.

اندرو موریسون، وزیر دولت در امور خاورمیانه انگلیس، فردا به منظور کاهش تنش در خاورمیانه به ایران می‌آید. موریسون همچنین درباره آن‌چه نگرانی‌ها بر سر تهدید ایران برای توقف پایبندی به برجام عنوان شده است، رایزنی خواهد کرد.
در پی اقدام تجاوزکارانه یک فروند پهپاد جاسوسی آمریکایی به حریم فضایی ایران از مبدا یک پایگاه نظامی آمریکا در امارات، کاردار امارات امروز از سوی وزارت امور خارجه احضار و مراتب اعتراض شدید کشورمان به وی ابلاغ شد.

رییس قوه قضاییه در مراسم تجدید میثاق مسئولان عالی قضائی با آرمان‌های امام راحل با اشاره به هفته قوه قضاییه گفت: این هفته فرصت مغتنمی است که یکبار دیگر دیدگاه‌ها و نظرات امام را در جهت اجرای عدالت مرور کنیم. وی افزود: پرچم عدالت خواهی و مبارزه با ظلم و فساد را امام برافراشت.
در همین مراسم سخنگوی قوه قضائیه گفت: برای رسیدگی به پرونده نجفی (شهردار پیشین تهران) هنوز تعیین وقت نشده است. اسماعیلی با اشاره به اینکه از جمله اقدامات قوه قضائیه در هفته گرامی داشت این قوه چابک‌سازی و کوچک‌سازی ستاد قوه قضائیه بود، افزود: در این سه ماه مطالعات گسترده‌ای در این زمینه انجام شد و نهایتاً در پایان هفته قبل و در آغاز هفته قوه قضائیه ساختار جدید قوه قضائیه به تصویب ریاست محترم قوه قضائیه رسید. غلامحسین اسماعیلی همچنین پیرو خبری در رابطه با اهدای عضو از ناحیه محکومان گفت: اکنون از ناحیه قوه قضائیه هیچ ابلاغیه، آئین نامه و دستورالعملی در مورد اهدای عضو توسط محکومان به قصاص، اعدام و سایر محکومیت‌های کیفری تصویب و ابلاغ نشده است.
رییس سازمان قضایی نیروهای مسلح هم در پاسخ به سوالی درباره آخرین وضعیت پرونده حادثه تروریستی اهواز، گفت: این پرونده آماده صدور قرار مجرمیت و کیفرخواست شده و ان‌شاءالله بزودی به دادگاه ارسال می‌شود و تحقیقات پرونده تمام شده است.
رئیس کل دادگستری استان فارس نیز در نشست خبری هفته قوه قضائیه گفت: وقت رسیدگی برای پرونده شهید حجت الاسلام خرسند، امام جمعه فقید کازرون، برای ۱۲ تیرماه تعیین شده است.مدیرکل پزشکی قانونی استان فارس هم خبر داد که سلامت روان متهم پرونده قتل امام جمعه کازرون تایید شده است.

دادستان کل کشور در آئین تودیع و معارفه دادستان مرکز استان همدان گفت: دستگاه قضائی مصمم است که مقتدرانه با فساد و مفسد بیرون از قوه قضائیه هم برخورد کند، بنابراین چند روز گذشته، یک مدیر وزارت نفت که در یک حرکت خائنانه مقدار زیادی ارز را با تبانی یک صراف قصد داشت به خارج منتقل کند، شناسایی و با همکاری دستگاه اطلاعاتی در هنگام خروج بازداشت کرد. وی در بخش دیگری از صحبتهایش تاکید کرد: هر کسی نمی‌تواند بگوید هر جور دلم می‌خواهد می‌پوشم. 
حجت‌الاسلام والمسلمین محمدجعفر منتظری همچنین در حاشیه تجدید میثاق مسئولان عالی قضائی با آرمان‌های امام راحل توضیحاتی در مورد قتل یک زندانی در فشافویه و بازداشت مدیر مالی یکی از شرکت‌های تابع وزارت نفت را ارایه داد.‌

یک عضو هیئت رئیسه مجلس شورای اسلامی در صفحه شخصی خود در توییتر از دیدار برخی نمایندگان با بابک زنجانی در زندان خبر داد و نوشت: خوب است ⁧قوه قضائیه⁩ گزارشی از این دیدارهای پرابهام به هیات رئیسه مجلس ارائه دهد و نظارت بیشتری بر عدم تبعیض در اجرای ضوابط دیدار با زندانیان داشته باشد.
امروز همچنین دومین جلسه رسیدگی به اتهامات متهمان پرونده شرکت کیمیا خودرو، در شعبه چهارم دادگاه ویژه مفاسد اقتصادی به ریاست قاضی صلواتی و به صورت علنی برگزار شد. دراین جلسه یکی از مالباختگان به پوشش متهمان زن حاضر در دادگاه پرونده کیمیا خودرو اعتراض کرد گفت: اینها که اینجا نشسته‌اند در دفتر خود با موهای بلوند و ناخن‌های بلند حضور داشتند. آیا این درست است که من که شاکی هستم با چهره باز اینجا حضور پیدا کنم و متهمان حتی چشمشان هم پیدا نباشد و روی خود را بپوشانند؟ قاضی صلواتی هم پس از نزدیک شدن به وقت اذان ظهر ختم این جلسه از دادگاه را اعلام کرد و گفت جلسه بعد فردا، ۲ تیرماه ساعت ۹ صبح برگزار خواهد شد.
دادستان مرکز استان فارس هم درباره وضعیت مهدی حاجتی، گفت: اتهام آقای حاجتی، امنیتی است و ارتباطی با توئیت او ندارد و بر اساس شواهد و مدارک از سوی دادگاه صالحه به تحمل یکسال زندان و دو سال تبعید به طبس محکوم شده است.
انتهای پیام
