انتقاد بن رودز از خروج آمریکا از برجام و تاثیر آن بر پاسخ ایران
معاون مشاور امنیت ملی پیشین آمریکا پس از عبور ایران از مرز ۳۰۰ کیلوگرم ذخیره اورانیوم غنی‌شده به انتقاد از سیاست‌های دولت کشورش درخصوص توافق هسته‌ای پرداخت.
به گزارش ایسنا، بن رودز معاون مشاور امنیت ملی آمریکا در دوران ریاست جمهوری اوباما با انتشار پیامی در صفحه توئیتر خود به اقدام ایران برای عبور از حد تعیین شده در برجام برای ذخیره اورانیوم با غنای پایین واکنش نشان داد.
وی که از افراد نزدیک به باراک اوباما به شمار می‌آمد، در پیام خود نوشت: زمانی که از توافق هسته‌ای با ایران خارج شدید، در حالی‌که ایران به توافق پایبند بود، انتظار داشتید چه اتفاقی رخ دهد.
رودز در این پیام به توئیت اخیر جان بولتون مشاور امنیت ملی آمریکا اشاره کرده است که در آن مدعی شده است: ایران هیچ نیازی به افزایش غنی‌سازی خود ندارد مگر اینکه این، بخشی از تلاش‌هایش برای کاهش زمان گریز هسته‌ای برای ساخت سلاح باشد.
ایران یک سال پس از آنکه آمریکا توافق هسته‌ای را نقض کرد و به‌طور یک‌جانبه از این سند بین‌المللی خارج شد و در پی آن تحریم‌ها علیه کشورمان را بازگرداند، ماه گذشته اعلام کرد که در دو گام تعیین شده سطح تعهدات هسته‌ای‌اش در توافق را کاهش خواهد داد.
در همین راستا، جمهوری اسلامی ایران روز دوشنبه تائید کرد، ذخیره اورانیوم با غنای پایین کشور از مرز ۳۰۰ کیلوگرم عبور کرده است. این اقدام واکنش‌های بسیاری را به‌ویژه از سوی آمریکایی‌ها که خود از همان ابتدا ناقض توافق بودند و همچنین طرف‌های اروپایی در پی داشت.
دونالد ترامپ، رئیس جمهور آمریکا گفت که ایران با این کار به آتش بازی می‌کند.
همچنین مایک پمپئو، وزیر امورخارجه آمریکا مدعی شد که ایران گام‌های جدیدی برای پیش بردن بلندپروازی‌های هسته‌ای‌اش برداشته است. وی در ادامه ادعاهایش، برنامه هسته‌ای ایران را تهدیدی برای جامعه بین‌الملل و امنیت منطقه دانست.
سخنگوی مسئول سیاست خارجی اتحادیه اروپا نیز از ایران خواسته است تا از این اقدام بازگردد و دست به اقدامات دیگری نزند که توافق هسته‌ای را تضعیف می‌کند. وی به‌علاوه تاکید کرد که اتحادیه اروپا تا زمان پایبندی کامل ایران به تعهداتش، به‌طور توافق عمل خواهد کرد.
اما ایران تاکید دارد که باتوجه به نقض توافق از سوی آمریکا و تعلل طرف‌های اروپایی برای انجام اقدامات عملی و مؤثر برای حفظ برجام و طبق مفاد تعیین شده در توافق حق دارد اجرای تعهداتش را به‌طور جزئی یا کلی کاهش دهد.
محمدجواد ظریف وزیر امورخارجه کشورمان با اشاره به خروج آمریکا از برجام و استناد ایران به پاراگراف ۳۶ در به جریان انداختن ادامه مسیر در توئیتر خود نوشت: ما ضمن محفوظ بودن حقوقمان، به کشورهای E۳+۲ [سه کشور اروپایی، چین و روسیه] چند هفته فرصت دادیم. ما پس از ۶۰ هفته در نهایت دست به اقدام زدیم.
وی در ادامه تصریح کرد: به محض آنکه کشورهای اروپایی به تعهدات خود عمل کنند، ایران نیز به‌طور متقابل اقدامات معکوس به عمل خواهد آورد.
طبق بند ۲۶ برجام، در صورت عدم پایبندی طرف مقابل به تعهداتش ایران حق دارد اجرای تعهدات خود را به شکل کلی یا جزئی متوقف کند.
بر اساس بند ۳۶ برجام اگر موضوع اختلافی با طی مراحل این بند فیصله نیافت شاکی می‌تواند این امر را به عنوان مبنای توقف کلی و یا جزئی اجرای تعهداتش طبق برجام قلمداد کند و یا به شورای امنیت سازمان ملل ابلاغ کند که معتقد است موضوع، مصداق "عدم پایبندی اساسی" به شمار می‌آید.
انتهای پیام
