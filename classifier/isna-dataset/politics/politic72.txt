ترامپ: ایران بهتر است مراقب باشد
رئیس‌جمهور آمریکا به گام دوم ایران در کاهش تعهدات برجامی‌اش واکنش نشان داد.
به گزارش ایسنا به نقل از فاکس نیوز، دونالد ترامپ، رئیس جمهور آمریکا روز یکشنبه در واکنش به گام دوم کاهش سطح تعهدات برجامی ایران گفت: بهتر است که ایران مراقب باشد…ایران در حال مرتکب شدن چیزهای بدی است.
وی در ادامه افزود: ایران هیچ گاه یک سلاح هسته‌ای نخواهد داشت.
به گزارش ایسنا، این اظهارات رئیس جمهور آمریکا درباره ایران در حالی مطرح می‌شود که آمریکا خود با خروج از توافق هسته‌ای ایران در سال ۲۰۱۸ و بازگرداندن تحریم‌ها علیه ایران و همچنین اعمال تحریم‌های جدید، موجب ایجاد تنش در صلح و امنیت منطقه شد. دولت فعلی آمریکا از ابتدای روی کار آمدن علیرغم تاکید مقامات عالیرتبه ایران به نبودن هدف نظامی در برنامه هسته‎ای ایران و همچنین برخلاف گزارش‌های متوالی آژانس بین‌المللی انرژی اتمی از تأسیسات اتمی ایران مبنی بر پایبندی کامل این کشور بر توافق هسته‌ای، ادعا کرده است که ایران به دنبال دست‌یابی به سلاح هسته‌ای می‌باشد.
ایران در پی تعلل شرکای اروپایی برجام در عمل به تعهداتشان برای کاهش تأثیر تحریم‌ها اعلام کرد که در دو گام تعیین شده سطح تعهدات برجامی‌اش را کاهش خواهد داد.
محمدجواد ظریف وزیر امور خارجه کشورمان پس از آن‌که جمهوری اسلامی ایران اعلام کرد از حد تعیین‌شده در برجام برای غنی‌سازی خود فراتر خواهد رفت، در حساب کاربری خود در توئیتر نوشت: امروز ایران گام دوم خود در راستای اقدامات اصلاحی طبق پاراگراف ۳۶ برجام را برمی‌دارد. ما این حق را داریم که به استفاده از این اقدامات قانونی ذیل برجام ادامه دهیم و از منافع خود در برابر تروریسم اقتصادی آمریکا محافظت کنیم.
وی خاطرنشان کرد که تمامی این گام‌ها تنها در صورت پایبند شدن گروه E3( به برجام) قابل بازگشت خواهد بود.
جمهوری اسلامی ایران تاکید دارد که طبق مفاد تعیین شده در برجام، به‌ویژه بندهای ۲۶ و ۳۶، ایران حق دارد در صورت عدم پایبندی طرف دیگر توافق، اجرای تعهدات خود را به‌طور جزئی یا کلی متوقف کند.
طبق بند ۲۶ برجام، در صورت عدم پایبندی طرف مقابل به تعهداتش، ایران حق دارد اجرای تعهدات خود را به شکل کلی یا جزئی متوقف کند.
بر اساس بند ۳۶ برجام، اگر موضوع اختلافی با طی مراحل این بند فیصله نیافت، شاکی می‌تواند این امر را به عنوان مبنای توقف کلی و یا جزئی اجرای تعهداتش وفق برجام قلمداد کند و یا به شورای امنیت سازمان ملل ابلاغ کند که معتقد است موضوع مصداق "عدم پایبندی اساسی" به شمار می‌‎آید.
انتهای پیام
