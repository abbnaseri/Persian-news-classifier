دیدار ترامپ و پوتین در نشست جی ۲۰  بر ایران معطوف خواهد بود
گفته‌ها حاکی از آن است که دونالد ترامپ در دیدار با رئیس جمهور روسیه و ولیعهد عربستان سعودی در نشست  جی ۲۰ درباره ایران گفت‌وگو خواهد کرد.
به گزارش ایسنا، به نقل از خبرگزاری اسپوتنیک، یک مقام دولتی آمریکا در جمع خبرنگاران گفت: رئیس جمهور ترامپ امیدوار است که بتواند با رئیس جمهور پوتین در نشست جی ۲۰ دیدار کند. انتظار می‌رود که این گفت‌وگو اول از همه بر مسائل امنیت منطقه از جمله ایران، اوکراین، سوریه و خاورمیانه متمرکز باشد. آن‌ها به مسائل کنترل تسلیحاتی و بهبود روابط دوجانبه اشاره خواهند کرد.
این مقام آمریکایی افزود که زمان دیدار این دو رهبر مشخص نیست.
دونالد ترامپ همچنین با محمد بن سلمان، ولیعهد عربستان سعودی درباره نگرانی‌هایی که در رابطه با ایران در امنیت منطقه وجود دارد گفت‌وگو خواهد کرد.
این مقام آمریکایی گفت که رئیس جمهور آمریکا همچنین با در نظر گرفتن ایران درباره مسئله تنش در امنیت منطقه با سایر شرکای آمریکا در منطقه یا کشورهای دارای منافع اقتصادی در خلیج فارس رایزنی خواهد کرد.
انتهای پیام
