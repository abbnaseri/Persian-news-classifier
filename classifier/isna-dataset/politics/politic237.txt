میرزاده: دانشگاه‌ باید در جهت رفع مشکلات کشور گام بردارد
سخنگوی کمیسیون آموزش و تحقیقات مجلس شورای اسلامی با تاکید بر لزوم اهتمام دانشگاه در جهت رفع مشکلات تولید و اشتغال گفت: یافته‌های پژوهشی، رشته هایی که رونق می‌دهیم و همچنین دانشجویی که می‌پذیریم، باید با مسائل کشور و بحث تولید مرتبط باشد.
میر حمایت میرزاده در گفت‌وگو با ایسنا، درباره نقش موثر دانشگاه، اساتید و نخبگان در کاهش اثرات سوء تحریم های ظالمانه آمریکا اظهار کرد: اگر دانشگاه در این حوزه فعالیت نداشته باشد به معنای مرگ آن است، دانشگاه باید بپذیرد برای مردم و برای جامعه به صورت موثر فعالیت داشته باشد.
وی افزود: دانشگاه باید بتواند مسائل کشور را حل کند، در واقع یافته های پژوهشی باید کاربرد داشته باشند، اکنون اولویت کشور باید بحث اشتغال و اقتصاد تولید باشد تا به تبع آن به خیلی از مسائل کشور پاسخ داده شود، دانشگاه ما باید بپذیرد عمر ویترین داشتن و فقط مباحثی همچون ارتقای اساتید، جزوات و مباحث پژوهشی که صرفاً برای امتیاز دانشجو و اساتید باشد و حاصل آن یک کاغذ به نام مدرک است و دیگر هیچ، به سر آمده است.
نماینده مردم گرمی در مجلس ادامه داد: در جهان دانشگاه های کار آفرین باید بتوانند برای اشتغال و تولید کاری انجام دهند، یافته های پژوهشی، رشته هایی که رونق می‌دهیم و همچنین دانشجویی که می‌پذیریم باید با مسائل کشور و بحث تولید مرتبط باشد، رونق تولید در توسعه رشته هایی که مجوز می دهیم و اولویت های پژوهشی مورد نظر باشد تا ارتباط دانشگاه با جامعه و صنعت و تولید نزدیک شود اگر غیر از این باشد مردم از دانشگاه نامید می‌شوند.
سخنگوی کمیسیون آموزش مجلس در پایان اضافه کرد: در صورتی که جامعه از دانشگاه نا امید شود دلیلی ندارد تا فرزند خود را برای تحصیل به دانشگاه بفرستد، دانشجویی که پس از تحصیل نتواند مشکلات خود را حل کند چگونه می‌تواند در جهت حل مشکلات کشور موثر قدم بردارد؟ این موضوع درکمیسیون آموزش در اولویت قرار دارد و ما به دنبال اجرایی شدن این موضوع هستیم.
انتهای پیام
