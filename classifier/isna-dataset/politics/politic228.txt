اصلاح‌طلبان باید مسئولیت بپذیرند
معاون سیاسی حزب ندای ایرانیان گفت: اهداف، برنامه‌ها و استراتژی‌های اصولگرایان و اصلاح‌طلبان در حال حاضر مبهم هست. مشخص نیست اصولگرایان به چه اصولی پایبندند و اصلاح‌طلبان در پی اصلاح چه هستند؟ 
محمد حسین شیخ محمدی، معاون سیاسی حزب ندای ایرانیان در گفت‌وگو با ایسنا، اظهار کرد: مسئولیت‌پذیری یکی از اصول اساسی اصلاح‌طلبی است. جریان اصلاحات باید آسیب‌شناسی کند که چگونه در زمانی که پیروز انتخابات قوه مجریه، قوه مقننه و شوراهای شهر بودند، این حجم ناامیدی و نارضایتی در بدنه اصلاحات و مردم مشاهده می‌شود و صدای امیدوارانه‌ای از این اردوگاه به گوش نمی‌رسد؟ اصلاح‌طلبان باید مسئولیت این وضعیت را بپذیرند.
وی  دلیل بی‌برنامگی و ضعف‌های اساسی جریان های سیاسی چیست؟ گفت: به‌جای گشتن دنبال مقصر و فرار از پاسخگویی، باید به فکر حل بحران کارآمدی و نبود برنامه برای حل مسائل اساسی کشور توسط جریان‌های سیاسی باشیم. نتیجه عملکرد ضعیف اصولگرایان در دورانی که دولت، مجلس، شورای شهر در اختیارشان بود هنوز از خاطر مردم پاک نشده است، مشکل ناکارآمدی را باید بحران تمامی جریان‌های سیاسی فعلی دانست.
شیخ‌محمدی تأکید کرد: مهم‌ترین نقدی که به اصلاح‌طلبان مجلس شورای اسلامی وارد است؛ تشکیل فراکسیون امید است. با توجه به شرایطی که پیش از انتخابات مجلس وجود داشت، لیست امید، فهرستی ائتلافی شامل افرادی با دیدگاه‌های سیاسی متفاوت بود. اصلاح‌طلب، اصولگرایان معتدل، اعتدالیون و… که اهداف سیاسی مشترک داشتند در لیست حضور پیدا کردند. پس از پیروزی این لیست تأکید بر تشکیل فراکسیون امید باعث شد انتظار از جریان اصلاحات بالاتر از توان واقعی این جریان در مجلس باشد. شاید اگر از ابتدا به‌جای تشکیل فراکسیون بزرگ امید و بعد ریزش‌های فراوان و بدعهدی‌ها که قابل پیش‌بینی بود، یک فراکسیون کوچک و خالص اصلاح‌طلب تشکیل می‌شد، امروز شاهد بسیاری از ناامیدی‌ها نبودیم.
وی افزود: مرور و نقد مسیری که در این ۶ سال طی شد، رفع دغدغه‌ها و پیگیری وعده‌های دولت و مطالبات مردم و تلاش برای تحقق آن‌ها، مهم‌ترین مسئله‌ای است که دولت و اصلاح‌طلبان باید در دو سال آینده در اولویت اصلی خود قرار دهند. رویکرد ما نسبت به دولت مطالبه محور و در راستای پیگیری مطالبات مردمی باید باشد.
این عضو حزب ندای ایرانیان گفت: جریان‌های سیاسی اعم از اصلاح‌طلب و اصولگرا برای احیای دوباره جریان خود در کنار آسیب‌شناسی به تغییر و تحولات جدی و بنیادی فکری، تشکیلاتی و سازمان‌دهی نیاز دارند در غیر این صورت فاصله آن‌ها هرروز از مردم و مطالبات آن‌ها بیشتر شده و به حاشیه رانده خواهند شد.
وی گفت: اکنون و با گذشت ۴۰ سال از انقلاب اسلامی، باید شاهد تغییر نسل و پوست‌اندازی در جریان‌های سیاسی باشیم. نسل جوان هم اگر می‌خواهد اصلاح‌طلبی و اصولگرایی را دوباره به جامعه معرفی کند، باید فاصله خود را نسبت به شخصیت‌هایی که به اسم اصلاح‌طلبی و اصولگرایی مشغول رانت‌خواری، فساد مالی، قدرت‌طلبی هستند، مشخص کند.
معاون سیاسی حزب ندا افزود: اصلاح‌طلبان نسل اولی طی این سال‌ها برنتابیدند که نسل دومی‌ها قدرت بگیرند و مستقل شوند. واکنش‌هایی که نسبت به تشکیل حزب ندای ایرانیان در سال ۹۲ و ۹۳ وجود داشت گواهی بر این ادعاست. حزبی که در ابتدای تأسیس خود بحث پوست‌اندازی و تغییر نسل، آسیب‌شناسی اصلاحات، جوان‌گرایی و بازنشستگی نسل گذشته را مطرح کرد، مورد چه هجمه‌ها و تهمت‌های گسترده‌ای قرار گرفت. ولی امروز همان ایده‌ها به گفتمان غالب در جریان اصلاحات تبدیل‌شده است و در اکثر جلسات و سخنرانی‌ها مباحث پوست‌اندازی در اصلاحات و جوان‌گرایی مطرح می‌شود، البته صرفاً در سخنرانی‌ها و نه در عمل. اکنون نیز مشاهده می‌شود که نسل اولی‌ها مقابل پوست‌اندازی، تغییر و دگردیسی همچنان مقاومت می‌کنند.
این فعال سیاسی اصلاح‌طلب در ادامه تأکید کرد: بر اساس تجربه این چند سال معتقدم پوست‌اندازی بدون بازنشستگی نسل اول و تغییر نسل امکان‌پذیر نیست. شما به ترکیب دیدار رئیس‌جمهور با فعالین سیاسی در ماه مبارک رمضان نگاه کنید، این دیدار اگر سال ۱۳۶۰ هم برگزار می‌شد، همین ترکیب را شاهد بودیم، در سال ۹۸ هم همان ترکیب با میانگین سن بالای ۶۰ سال در جلسه شرکت می‌کنند. افراد محترمی که عامل بخش عمده‌ای از نارضایتی‌های معیشتی و اقتصادی و اجتماعی و… ایران طی این سال‌ها بوده‌اند.
در ادامه این گفت‌وگو شیخ‌محمدی اظهار کرد: اهداف، برنامه‌ها و استراتژی‌های اصولگرایان و اصلاح‌طلبان در حال حاضر مبهم هست. مشخص نیست اصولگرایان به چه اصولی پایبندند و اصلاح‌طلبان در پی اصلاح چه هستند؟ اصولگرایی و اصلاح‌طلبی به شعارهایی برای کسب قدرت تبدیل شدند. شخصیت‌هایی که چندین دهه است در قامت اصلاح‌طلبی و اصولگرایی فعالیت کرده‌اند، با وجود خدماتی که قطعاً در طی دوران مفید مدیریت خود داشته‌اند، طی سال‌های اخیر موجب ناامیدی مردم و بدنه اجتماعی حامی خود شده‌اند. بخش عمده‌ای از بحران‌های فعلی جامعه ما به علت تفکر غیرعلمی، سنتی و توسعه‌نیافته نسل اول مدیران اصلاح‌طلب و اصولگرایی است که چهل سال است در رأس امور هستند.
وی تأکید کرد: امروز عده‌ای به نام اصلاح‌طلبی بزرگ‌ترین مانع در مسیر تحول و پویایی جریان اصلاحات هستند. افرادی که حتی در داخل جریان خود اعتقادی به اصول اولیه اصلاحات ندارند. شما مشاهده می‌کنید با وجود شعارهایی که در لزوم تقویت تحزب، گسترش احزاب، شفافیت، پاسخگویی و… در تریبون‌ها داده می‌شود، در عمل ساختارهایی طراحی می‌شوند که نتیجه آن تضعیف تحزب، عدم شفافیت و عدم پاسخگویی است.
معاون سیاسی حزب ندا ادامه داد: جوان‌گرایی و تغییر نسل از مرحله شعار به عمل باید وارد شود. باید جوانان با تجربه، خوش‌فکر و متخصص وارد عرصه مدیریتی و تصمیم سازی کشور شوند و نیروهای مسن و بازنشسته نسل اول از عرصه‌های مدیریتی و تصمیم سازی کنار بروند. افرادی که دیگر هیچ طرح، برنامه، ایده‌ای برای بهبود وضعیت کشور ندارند ولی حاضر هم نیستند از عرصه مدیریت کشور کنار بروند.
وی ادامه داد: انتخابات مجلس می‌تواند فرصت مناسبی برای این تغییر نسل باشد، پیشنهاد ما به هردو جریان سیاسی، بازنشستگی نسل اول و عدم کاندیداتوری برای مجلس است. باید از چهره‌های تکراری، خسته‌کننده و شعارزده عبور کرد و به سمت معرفی چهره‌های جدید، تحصیل‌کرده، دارای برنامه، توسعه‌گرا و پرمحتوا برای مردم حرکت کرد.
شیخ‌محمدی در پایان گفت: احیای جایگاه مجلس و تشکیل مجلسی متخصص و کارآمد از مهم‌ترین دغدغه‌های ماست. ناکارآمدی نمایندگان مجلس و دور شدن آن‌ها از انجام وظایف نمایندگی، ضعف دید کارشناسی کمیسیون‌های مجلس، منطقه‌گرایی، سیاست زدگی از مهم‌ترین بحران‌هایی هستند که نیاز هست در مجلس مورد اصلاح و بازنگری قرار بگیرد.
انتهای پیام
