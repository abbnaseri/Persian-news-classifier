با حذف آزمون وکالت مخالفیم/راضی نیستیم رسانه ملی مطالبی منتشر کند که وکیل تحقیر شود
معاون حقوقی قوه قضائیه گفت: قوه قضائیه صد درصد با طرح حذف آزمون وکالت، مخالف است و حتی عقل نیز با این طرح موافق نیست.
به گزارش خبرنگار ایسنا - منطقه اصفهان، حجت‌الاسلام والسلمین محمد مصدق عصر امروز (پنجشنبه) در نشست صنفی بررسی موضوعات روز نهاد وکالت، اظهار کرد: رویکرد ریاست قوه قضائیه نسبت به صنوف مختلف این دستگاه از جمله جامعه علمی، دانشگاهی، حوزوی، کارشناسان، وکلا، مشاوران و … مثبت است و به همین منظور در ماه رمضان دیدارهایی با آنها داشت.
وی تاکید کرد: به دنبال این دیدگاه معاونت حقوقی قوه قضائیه بر اساس اختیارات خود در آینده روابط خوبی با این صنوف برقرار خواهد کرد و معتقدیم اگر قانونی تنظیم می‌شود باید فرهیختگان همان صنف حضور داشته باشند و اگر قرار است قانونی برای وکلا تنظیم شود به طور قطع از نظر آنها بهره خواهیم برد.
معاون حقوقی قوه قضائیه با بیان اینکه "جامعه وکالت را جدا از قوه قضائیه تصور نمی‌کنیم"، تصریح کرد: تاکید ریاست قوه قضائیه این است که به عنوان معاونت حقوقی ارتباط با تمام صنوف از جمله کانون وکلا داشته باشیم.
وی درباره گلایه وکلا نسبت به نگاه رسانه ملی و برخی جراید و تیترهایی همچون "وکالت کیلویی چند؟ " اظهار کرد: قوه قضائیه راضی نیست که برخی جراید و رسانه ملی مطالبی را منتشر کنند که وکیل تحقیر شود و موافق این گونه تیترزنی‌ها نیست.
مصدق خطاب به وکلا اظهار کرد: چرا وقتی که یک موضوع امنیتی برای نظام مطرح می‌شود، یعنی اینکه کسی که جاسوسی کرده برای نظام، برخی از وکلا به نحوی وانمود می‌کنند که خود را مدافع آن جاسوس قلمداد می‌کنند؟ این برای نظام جمهوری اسلامی و جامعه وکالت بد است.
وی با بیان اینکه معتقدیم جاسوس هم حق دارد وکیل بگیرد و وکیل نیز از حق وی دفاع کند، افزود: شما عضو نهاد وکالت جمهوری اسلامی ایران هستید، بنابراین معنی ندارد که وکیل برای مطرح شدن خود، همصدا با جاسوس حرکت کند، البته ممکن است از بین هزاران وکیل تنها پنج نفر اینگونه باشند، اما همین پنج نفر این موقعیت نهاد وکالت را پایین می‌آورد.
معاون حقوقی قوه قضائیه تاکید کرد: خوب نیست وکیل در نظر مردم وقتی مسائلی مطرح می‌شود قوه قضائیه به عنوان ارتکاب جرم وی پرونده تشکیل دهد و بهتر است این گونه مسائل در دادگاه انتظامی وکلا بررسی و محاکمه شود.
وی در ادامه در خصوص گلایه کانون وکلا مبنی بر طرح حذف آزمون وکالت، تاکید کرد: قوه قضائیه صد درصد با این طرح مخالف است و عقل نیز با این طرح موافق نیست و هر مؤسسه شخصی و یا دولتی برای جذب نیرو باید گزینش و آزمون داشته باشد.
مصدق همچنین در خصوص برخی تعابیر نادرست همچون وکیل دولتی و غیردولتی، اظهار کرد: این تعابیر درست نیست و می‌توان گفت ما قبول نداریم دو نهاد موازی هم کار کنند، اما طعنه زنی نسبت به یکدیگر در شرایطی که یک قانونی تصویب و نهادی ایجاد شده، درست نیست و باید خارج از مسائل رسانه‌ای، موضوع و تنش‌ها را حل کنیم.
معاون حقوقی قوه قضائیه در پایان تاکید کرد: در برنامه‌ریزی‌های آینده از وکلا استفاده می‌کنیم و این را در عمل به اثبات خواهیم رساند.
انتهای پیام
