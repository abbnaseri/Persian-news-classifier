صادقی: اگر «شریعتی» زنده می‌ماند، برخی مشکلات کمتر می‌شد
نماینده مردم تهران در مجلس شورای اسلامی گفت: اندیشه‌های شریعتی برای زمانه کنونی الهام بخش است.
به گزارش ایسنا، محمود صادقی در چهل‌ودومین مراسم سالروز درگذشت دکتر علی شریعتی در تالار کاشفی سبزوار اظهار کرد: اگر دکتر شریعتی پس از انقلاب زنده بود برخی از مشکلاتی که در طول چهار دهه انقلاب با آن مواجه بودیم کمتر می‌شد.
وی بیان کرد: دکتر علی شریعتی معلم انقلاب و یک اسلام‌شناس بزرگ با قلم و بیان شیوا و با اندیشه‌های ژرف بود که به علوم جامعه‌شناسی و تاریخ احاطه داشت.
صادقی با تاکید بر اینکه دو عنصر بازخوانی اندیشه‌های شریعتی نگاه او به انسان و عدالت اجتماعی بود، افزود: بازخوانی تفکر دکتر شریعتی بازگشت به نگرش‌هایی است که بر مبنای آن انقلاب اسلامی به پیروزی رسید و یکی از این خواسته‌ها عدالت و برابری است.
صادقی تصریح کرد: شریعتی مبتکرانه از دل آیات قرآن، انسان را به ما معرفی می‌کند و بر خلیفه بودن انسان تاکید می‌کند و با رجوع به آیات قرآن، انسان را موجودی صاحب‌اختیار، الهی و مسئول معرفی می‌کند.
نماینده مردم تهران در مجلس با اشاره به کرامت ذاتی انسان در اسلام و منع تبعیض نژادی بر خلاف بسیاری از مکاتب و مذاهب، ادامه داد: در قانون اساسی، مذاهب و سه اقلیت را به رسمیت شناخته‌ایم و این حق در قانون اساسی داده شده که طبق آئین خود عمل کنند و اقلیت‌ها نماینده داشته باشند.
صادقی افزود: در اجرای برخی از اصول قانون اساسی مشکلاتی وجود دارد و باید در این اصول بر مبنای نگاه قرآنی عمل کنیم.
وی تصریح کرد: برای نمونه در اصول ۱۲، ۱۳ و ۱۴ قانون اساسی که بر مبنای روایات قرآنی وضع شده به فعالیت‌های قانونی و دینی دیگر مذاهب اسلامی و اقلیت‌های دینی اشاره شده اما در این موارد به درستی عمل نمی‌شود.
انتهای پیام
