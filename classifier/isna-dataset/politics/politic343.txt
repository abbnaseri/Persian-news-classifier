گرامی‌مقدم: اعتماد ملی در حال ساماندهی ستادهای انتخاباتی در استان‌هاست
سخنگوی حزب اعتماد ملی با بیان اینکه این حزب در حال ساماندهی ستادهای انتخاباتی در استان‌ها است، گفت: شورای سیاستگذاری اصلاح‌طلبان پس از انتخاب تمامی رابطین استانی، با هماهنگی احزاب اصلاح‌طلب اقدام به ورود به انتخابات ۹۸ خواهد کرد.
اسماعیل گرامی‌مقدم در گفت‌وگو با ایسنا، با بیان اینکه موضوع انتخابات یکی از مباحث جدی کمیته انتخاباتی حزب اعتماد ملی است، اظهار کرد: اجرای برنامه‌های مصوب هیأت اجرایی حزب به عهده کمیته انتخابات گذاشته شده است و با هماهنگی کامل با ۳۱ دفتر استانی به صورت مستمر تا زمان برگزاری انتخابات پیگیری می‌شود.
وی ادامه داد: محمدجواد حق شناس رئیس کمیته انتخابات اعتماد ملی است که تجربیات خوبی در زمینه انتخابات دارد. وی هم در وزارت کشور و هم استانداری تهران سابقه دارد و از این بابت تجارب خوبی در اختیار حزب قرار می‌دهد.
این فعال سیاسی همچنین با بیان اینکه در حال ساماندهی ستادهای انتخاباتی حزب در استان‌ها هستیم، خاطرنشان کرد: یکی از اولویت‌های کمیته انتخابات اعتماد ملی بررسی سوابق نامزدهای احتمالی انتخابات است. همچنین ارزیابی می‌کنیم که چه تعداد از نامزدها می‌توانند از فیلتر شورای نگهبان عبور کنند؛ زیرا یکی از دغدغه‌های اصلی کمیته انتخاباتی حزب همانند سایر احزاب اصلاح طلب مسئله رد صلاحیت‌هاست.
سخنگوی حزب اعتماد ملی ادامه داد: اعتماد ملی به عنوان عضوی از شورای سیاستگذاری اصلاح طلبان، ظرفیت‌ها و توانمندی‌های کمیته انتخابات خود را در هماهنگی با این شورا بکار خواهد گرفت و این هماهنگی مستمر توسط بنده و محمدعلی افشانی برقرار شده است. ما عضو کارگروه استان‌های شورای سیاستگذاری هستیم و وظیفه این کارگروه هم پیگیری تعیین رابطین در ۳۱ استان است. تاکنون رابطین ۲۴ استان مشخص شدند و رابطین سایر استان‌ها نیز در حال بررسی هستند. پس از اینکه این رابطین تایید شدند، شورای سیاستگذاری با هماهنگی احزاب اصلاح طلب اقدام به ورود به انتخابات ۹۸ خواهد کرد.
گرامی‌مقدم با بیان اینکه تاکنون ستاد انتخابات حزب اعتماد ملی تشکیل نشده است، گفت: اما در جلسه حزب برای هم اندیشی در انتخابات شورایاری‌ها در تهران، مقرر شد کمیته انتخابات حزب بحث انتخابات شورایاری‌ها را دنبال کند و یکی از اعضای شورای مرکزی نیز به عنوان مسئول انتخابات شورایاری‌ها تعیین شد. ما در حال حاضر به دنبال شناسایی و ترغیب افرادی هستیم که مایلند در این انتخابات حضور پیدا کنند تا با ثبت‌نام این افراد که رویکرد اصلاح طلبی دارند، مطالبات مردم پیگیری شود.
وی در پایان اظهار کرد: بنابراین در حال پیگیری ثبت‌نام افرادی هستیم که گرایش اصلاح طلبی دارند تا آنها را تشویق کنیم که در انتخابات شورایاری شرکت کنند. بعد از ثبت‌نام در این انتخابات، با هماهنگی ستادهای انتخاباتی اصلاح‌طلبان به ویژه احزابی که تمایل دارند در این انتخابات حضور یابند مثل اتحاد ملت، کارگزاران و دیگر احزاب، کار مشترکی را پی خواهیم گرفت.
انتهای پیام
