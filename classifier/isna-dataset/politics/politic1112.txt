دو هفته دیگر گام‌های جدید را برمی‌داریم/ تصمیم‌گیری‌های شتابزده انگلیس به کاهش تنش کمک نمی‌کند
رئیس شورای راهبردی روابط خارجی کشورمان تاکید کرد: اگر اروپایی‌ها در مهلت ۶۰ روزه اقدامی انجام ندهند گام‌های جدیدی را بر می‌داریم و بدانند که این امر جدی است.


به گزارش ایسنا، کمال خرازی پس از دیدار با اندرو موریسون وزیر مشاور در امور خاورمیانه انگلیس در خصوص دیدار انجام شده با وی اظهار کرد: آقای موریسون به عنوان وزیر مشاور و همچنین معاون وزارت خارجه انگلیس اولین سفر خود را به ایران برای پیگیری روابط ایران و انگلیس داشت. لذا بحث‌هایی که انجام شد مربوط به روابط دو کشور بود.
وی اظهار کرد: در این جلسه مطرح کردم که یک سابقه بسیار منفی از انگلیس در ذهن مردم وجود دارد که آن هم متأسفانه از جنگ جهانی اول که انگلیسی‌ها با ورود به خاک ایران باعث شده‌اند که قحطی بسیار شدیدی رخ دهد. بر اساس شواهد تاریخی بیش از ۱۰ میلیون از اتباع ایرانی که احتمالاً جمعیت در آن زمان تا ۲۵ میلیون نفر هم بوده، کشته شدند و بعداً این اتفاقات در تاریخ طی مسائل مربوط به قرارداد دارسی مسئله تنباکو، کودتا علیه مصدق، حمایت از صدام در جنگ عراق علیه ایران و … تکرار شده است. لذا برای وی توضیح دادم که ذهنیت تاریخی ایرانی‌ها نسبت به انگلیس منفی است.
رئیس شورای راهبردی روابط خارجی کشورمان همچنین بیان کرد: با این سابقه تاریخی در این جلسه گفتم اگر آنها علاقه‌مند به گسترش روابط هستند بایستی گام‌های جدی از سوی دولت انگلیس برداشته شود. برای اینکه فضاهای جدیدی آفریده شود اما متأسفانه می‌بینیم که حتی در قضیه برجام اروپایی‌ها از جمله آن سه کشور و انگلیس اقدام جدی برای اجرای تعهدات‌شان انجام نداده‌اند و مدام می‌گفتند که ایران باید به تعهدات خود باقی بماند اما خودشان هیچ اقدامی نکردند.
خرازی افزود: ایران هم بر اساس متن برجام تصمیم گرفت که برخی از تعهداتش را متوقف کند که تا به حال هم دو مورد از تعهدات را متوقف کرده و بعد از پایان مهلت ۶۰ روزه یا همان دو هفته دیگر طبیعتاً گام‌های جدیدی را بر می‌داریم و آنها باید بدانند که این هم جدی است و وقتی مسئولان ایرانی هم تصمیم گرفتند روی تصمیم خودشان می‌ایستند.
وی ادامه داد: وزیر مشاور در امور خاورمیانه انگلیس هم صحبت‌های دائمی خودشان را که به زودی اینستکس اجرایی می‌شود و ما همواره از برجام حمایت کردیم را مطرح کرد و گفت ما هم مشکلات خودمان را با آمریکا داریم. شرکت‌های اروپایی در کار با ایران مشکل دارند و از اینگونه صحبت‌هایی که همیشه تکراری بوده را مطرح کرد. در حالی که دولت‌های اروپایی باید استقلال خود را در برابر فشارهایی که آمریکایی‌ها وارد می‌کنند حفظ کنند.
کمال خرازی خاطرنشان کرد: حتی از پولی که ما برای خرید تانک‌های چیفتن به انگلیسی‌ها داده بودیم و دادگاه رأی داده که این پول را به ما برگردانند حتی آن را هم برنگرداندند و اینها طبیعتاً در ذهن تاریخی ایرانی‌ها همواره برقرار است و لذا کمک به گسترش روابط بین دو کشور نمی‌کند.
رئیس شورای راهبردی روابط خارجی کشورمان همچنین بیان کرد: البته در این مدت دو هفته باید ببینیم که آنها چه اقداماتی را انجام می‌دهند. اگر منابعی را در اینستکس قرار دهند و از طریق آن منابع امکان داد و ستد بین ایران و اروپا فراهم شود گام مثبتی است. بنابراین باید در این دو هفته دید که آیا صرفاً وعده می‌دهند یا کار عملی خاصی را انجام می‌دهند.
وی درباره اینکه وزارت خارجه انگلیس اعلام کرده سفر وزیر مشاور در امور خاورمیانه این کشور به ایران برای کاهش تنش در منطقه بین ایران و آمریکا است، گفت: اتفاقاً بنده به ایشان اعتراض کردم که چرا وزیر خارجه بریتانیا بدون هیچ گونه تحقیقی داستان تانکرهایی را که در خلیج فارس مورد اصابت قرار گرفته را به ایران منتسب کرده و چنین تصمیم گیری‌ها و نتیجه گیری‌های شتاب زده بدون هیچ تحقیق علمی به گسترش روابط و کاهش تنش کمک نمی‌کند.
وی تاکید کرد: اگر دولت بریتانیا خواهان کاهش تنش است حداقل چنین نتیجه گیری شتابزده‌ای را انجام ندهد.
وی ادامه داد: ما از ابتدا خواستار کاهش تنش بوده و هستیم. آنها هم اگر خواهان کاهش تنش هستند بایستی در این راستا گام بردارند. در هر حال باید ببینیم مجموعه صحبت‌هایی که این مسئولین انگلیسی با مسئولین ایرانی خواهد داشت آیا تحولی در رفتار آنها به وجود می‌آورد یا خیر؟ در آن صورت می‌توان گفت که این سفر کمکی به کاهش تنش بین دو کشور می‌کند یا خیر؟
انتهای پیام
