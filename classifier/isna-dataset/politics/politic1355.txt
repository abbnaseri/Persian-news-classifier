ظریف: کشور پس از برجام با جهش گردشگر مواجه شد
وزیر امور خارجه کشور با بیان اینکه کشور بعد از برجام با جهش گردشگر مواجه شد، گفت: برای جلوگیری از شیطنت آمریکا جهت عدم ورود به کشور، وزارت خارجه اقدام به ویزای الکترونیکی برای گردشگران کرد.
به گزارش ایسنا، محمد جواد ظریف در بازدید از یازدهمین نمایشگاه بین المللی گردشگری و صنایع دستی اصفهان در جمع خبرنگاران با اشاره به اینکه وزارت خارجه وظیفه تصدی گری در گردشگری ندارد، اظهار کرد: نمایشگاه گردشگری یک فرصت برای آشنا کردن مردم ایران با فرهنگ و آداب مختلف شهرها و استان‌های کشور است.
وی افزود: نمایشگاه بین المللی گردشگری کارکردهای مختلفی همچون معرفی ایرانگردی و استفاده از امکانات و ظرفیت‌های کشور دارد و در کنار آن نشان دهنده فرهنگ کهن مردم کشور ما به همه جهان است.
وی ادامه داد: شهری همچون اصفهان یکی از شهرهای تمدنی کشور است و نشان دهنده عمق تاریخی جمهوری اسلامی ایران است، این شهر برای کشور ارزش اقتصادی دارد و با جذب گردشگر در کشور می‌تواند جهش عمده‌ای در گردشگری داشته باشد.
وزیر امور خارجه کشور تصریح کرد: این وزارتخانه بخشی را برای تشویق گردشگری ایجاد کرده، که این امر همزمان می‌تواند یک ارزش راهبردی برای کشور داشته باشد. این ارزش راهبردی از طریق نزدیک کردن فرهنگ‌ها و تمدن‌ها به یکدیگر و آشنا کردن جهان با فرهنگ ایرانی است. نشان دادن این عمق تاریخی برای دنیا مهم است زیرا نشان دهنده عظمت ملت ایران است.
ظریف با تاکید بر اینکه وزارت خارجه وظیفه تسهیل در حوزه گردشگری دارد، گفت: این وزارت خانه با تمام توان در خدمت بخش خصوصی و دولتی برای تسهیل روندها است.
وی با بیان اینکه گردشگری در حوزه اقتصاد مقاومتی بسیار کمک کننده است، گفت: وزات امور خارجه در چند زمینه حوزه گردشگری فعالیت می‌کند؛ یکی معرفی امکانات ایران است که این امر بر عهده سفارتخانه‌ها گذاشته شده است.
ظریف ادامه داد: حوزه دیگر فعالیت بحث ورود پروازهای خارجی به ایران است، همانطور که اطلاع داریم روز چهارشنبه شخص رئیس جمهورمقرر کردند ویزای الکترونیک که یک سال است وزارت امور خارجه انجام می‌دهد، همچنین وارد نکردن مهر ورود به گذرنامه افراد با توجه به شیطنتی که آمریکا برای گردشگران به ایران ایجاد می‌کند.
وزیر امور خارجه تصریح کرد: بعد از برجام کشور در حوزه گردشگری جهش داشته است، به همین دلیل آمریکایی‌ها حرکتی را شروع کردند که هر گردشگری از ایران بازدید کند، اجازه بازدید از آمریکا را ندارد، البته علیرغم این اقدام آمریکا، جهان گردان جاذبه‌های فرهنگی و تاریخی کشورمان را ترجیح داده و به ایران سفر می‌کنند.
ظریف در پایان تصریح کرد: ایجاد اداره‌ای در وزارت خارجه کشور برای کمک به استان‌ها جهت معرفی جاذبه‌های گردشگری و فرهنگی است.
به گزارش ایسنا؛ ظریف وزیر امور خارجه از پروژه بزرگ نمایشگاه‌های استان اصفهان نیز بازدید کرد و در جریان روند ساخت این پروژه قرار گرفت. این پروژه در شرق اصفهان در حال ساخت است.
انتهای پیام
