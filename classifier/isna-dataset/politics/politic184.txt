بولتون: معافیت‌های هسته‌ای ایران را کاهش می‌دهیم
مشاور امنیت ملی در واکنش به اقدامات ایران در خصوص کاهش تعهدات برجامی‌اش، جمهوری اسلامی را به لغو معافیت‌های هسته‌ای تهدید کرد.
به گزارش ایسنا، جان بولتون، مشاور امنیت ملی آمریکا روز جمعه در گفت‌وگویی اختصاصی با پایگاه خبری بریت بارت، در واکنش به اقدام ایران مبنی بر افزایش میزان غنی‌سازی اورانیم ایران گفت: سابقا، ما هفت معافیت هسته‌ای داشتیم. آخرین بار ما تعداد این معافیت‌ها را به پنج عدد کاهش دادیم. با توجه به اقداماتی که ایران قرار است در جهت شکستن محدودیت‌های برجامی‌اش بردارد، ما نیز در به طور جدی در حال بررسی پنج معافیت هسته‌ای دیگر هستیم.
وی در ادامه به صحبت درباره نگرش باراک اوباما در خصوص برجام پرداخت و گفت: منطق بنیادین دولت اوباما در خصوص توافق برجام و اعمال معافیت‌های هسته‌ای این بود که ایران مستحق برنامه هسته‌ای صلح‌آمیز است.
بولتون همچنین در تصورات واهی خویش، اولتیماتوم ایران به کشورهای اروپایی در خصوص پایبندی به تعهداتشان را فشار زیاد آمریکا بر اقتصاد ایران تلقی کرد.
وی با طرح این ادعا که اروپا باید مواضعش را تغییر دهد گفت: ایران قطعاً فشارهای اقتصادی و سیاسی را حس می‌کنند. اروپا باید درک کند که ایران در حال تخطی از توافق هسته‌ای است.
وی همچنین در انتها مدعی شدکه ایران هیچگاه برنامه‌هایش برای دستیابی به سلاح‌های هسته‌ای را کنار نگذاشته بوده است.
انتهای پیام
