حضور معاون قوانین مجلس و معاون حقوقی دستگاه قضا در گفت‌وگوی ویژه خبری
موضوع هم افزایی قوای سه گانه در امر تنقیح قوانین با حضور  حسین میر محمدصادقی، معاون قوانین مجلس شورای اسلامی و حجت الاسلام محمد مصدق معاون حقوقی قوه قضائیه، در برنامه گفت‌وگوی ویژه خبری پنجشنبه، ١٣ تیر مورد بحث و بررسی قرار خواهد گرفت.
به گزارش ایسنا، در این برنامه که در ساعت ۲۲/۴۵ دقیقه و به مناسبت «امضای تفاهم نامه ملی قوای سه‌گانه در امر تنقیح مقررات و قوانین» پخش خواهد شد، موضوعاتی از جمله هم آهنگی و هم افزایی سه قوه در مسیر پالایش قوانین و مقررات مورد کنکاش قرار می‌گیرد.
 بررسی تحلیلی و تبیینی فرایند تنقیح (پالایش) قوانین و مقررات حاصل از ١١٣ سال قانونگذاری در کشور و ارائه راهکارهای ادامه این مسیر مبتنی بر عزم و همکاری جدی قوای سه‌گانه از دیگر موضوعات مورد بحث خواهد بود.
همچنین، لعیا جنیدی، معاون حقوقی رئیس جمهور نیز در این برنامه ارتباط زنده تلفنی خواهد داشت.
 بر اساس این گزارش، تا کنون حدود ۱۳ هزار عنوان قانون در کشور وضع شده است که اثرگذاری و اثرپذیری آنها از یکدیگر به ایجاد چالش در کشف قانون معتبر در حوزه‌های مختلف منجر شده و همکاری قوای سه‌گانه برای پالایش قوانین و مقررات، راهکار رفع این چالش مهم است که در این برنامه درباره آن بحث و گفت‌وگو صورت خواهد گرفت.
انتهای پیام
