نیروی انتظامی لبه تماس حکومت با مردم است 
دستیار و مشاور عالی فرماندهی معظم کل قوا با یادآوری اینکه انقلاب های بزرگ با آرمان های جهانی همواره دشمنان جهانی دارند، تصریح کرد: امروز ضمن حفظ اقتدار بایستی با هوشمندی  کامل در برابر دشمنان عمل کنیم.
به گزارش ایسنا، سرلشکر پاسدار  سید یحیی صفوی ، دستیار و مشاور عالی فرماندهی معظم کل قوا در ششمین نشست تخصصی نهضت خاطره گویی دفاع مقدس با اشاره به میزبانی این نشست توسط نیروی انتظامی جمهوری اسلامی ایران گفت: در کشور عظیم ایران  ناجا  دارای ماموریت های   متنوع و گسترده  فراوانی است ،حفظ  امنیت شهرها  تا امنیت مرزها و امنیت حقوق افراد به عهده نیروی انتظامی است  و در این ماموریت بایستی  جان و مال مردم  دارای امنیت باشد.
وی افزود:کشور ما دارای  8 هزار کیلومتر مرز شامل مرزهای خشکی و دریایی است و برقراری امنیت مرزها  با وجود  نا امنی  در کشورهای اطراف  واقعا کار مشکلی است .
وی با اشاره به بیشترین تماس نیروی انتظامی با مردم گفت: نیروی انتظامی لبه تماس حکومت با مردم است.
سرلشکر صفوی با اشاره به شروع کار نهضت خاطره گویی دفاع مقدس و سابقه آن گفت : تقریبا  46 میلیون نفر جمعیت کشور زیر 40 سال است ، حدود سه سال پیش در شرفیابی که خدمت مقام معظم رهبری داشتم ایشان علاوه بر وظایف دستیاری و مشاورت عالی ،ماموریت جدیدی را به بنده ابلاغ کردند و آن ماموریت بیان مسائل جنگ در قالب خاطرات دفاع مقدس برای نسل جوان جامعه که دوران دفاع مقدس  را درک نکرده اند بود.
صفوی افزود: برای اجرای این ماموریت ساختار و ساز و کار خاص آن راه اندازی شد و اکنون از حدود 100 نفر فرمانده عالی دفاع مقدس  مشتمل بر  فرماندهان   ارتش و سپاه  در مسئولیت فرمانده تیپ به بالا که در جنگ حضور داشتند برای بیان خاطرات جنگ بهره می بریم و ستاد نهضت خاطره گویی دفاع مقدس با  معاونت های  آموزشی و ساختار محتوایی راه اندازی شد و برای حسن  اجرای این ماموریت منشور نهضت خاطره گویی تدوین شد  و فعلا فعالیت این ستاد در سطح نیروهای مسلح برنامه ریزی شده است.
صفوی ادامه داد:سالانه حدود 400 هزار نفر نیروی وظیفه وارد نیروهای مسلح می شوند . جامعه هدف ما فعلا مراکز دانشگاهی و آموزشی نیروهای مسلح و مجموعه های ارتش جمهوری اسلامی ایران  و سپاه پاسداران انقلاب اسلامی ووزارت دفاع و نیروی انتظامی است .هدف اصلی نهضت خاطره گویی ساختن نسل جوان  و انتقال مفاهیم ، ارزش ها و فرهنگ دفاع مقدس و روح ایمان و خود باوری به نسل جوان است و از دیگر اهداف آن می توان به انتقال تجربیات و دستاوردهای دفاع مقدس  و ترویج فرهنگ ایثار و شهادت در کنار تاثیر گذاری بر افکار عمومی و بدنه نیروهای مسلح  اشاره کرد.
صفوی در بیان دیگر اهداف نهضت خاطره گویی دفاع مقدس  افزود:نهضت خاطره گویی دفاع مقدس بدنبال آن است که افکار عمومی جوانان با بیان رسالت خطیر آنان در حفظ انقلاب اسلامی و دستاوردهای آن ،ساخته شود و این نهضت نسبت به شبهات ایجاد شده در مورد دفاع مقدس پاسخگو باشد .
وی درادامه با اشاره به ضرورت تاریخ نگاری دفاع مقدس بیان کرد:تاریخ دفاع مقدس باید نوشته شود، و نویسندگان آن باید  صادقانه و با انصاف بنویسند و نوشتار آنها  دقیق باشد و درنوشتار خود نقش همه آنهایی را که در جنگ حضور داشتند را از جمله  جهاد سازندگی، ارتش، سپاه، نیروهای ژاندارمری ، شهربانی و کمیته های انقلاب اسلامی   را بیان کنند.
دستیار و مشاور عالی فرماندهی معظم کل قوا در ادامه و با اشاره به اتفاقات و  مسائل روز انقلاب اسلامی ایران گفت:درود خدا بر عزیزان پدافند هوایی  نیروی هوا فضای سپاه پاسداران انقلاب اسلامی ، من اتفاقات مربوط به هدف قرار دادن پهباد آمریکائی را رصد می کردم .انقلاب های بزرگ  با آرمان های جهانی  ، همواره دشمنان جهانی دارند . امروز ضمن حفظ اقتدار بایستی با هوشمندی  کامل در برابر دشمنان عمل کنیم.
انتهای پیام
