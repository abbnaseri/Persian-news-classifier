تلاش وزیر دفاع موقت آمریکا برای همسویی متحدان این کشور در ناتو علیه ایران 
وزیر دفاع موقت آمریکا گفت که به دنبال این است که متحدان این کشور در ناتو را با مواضع آمریکا در برابر ایران همسو کرده و امکان دیپلماسی را فراهم کند. 
به گزارش ایسنا به نقل از رویترز، مارک اِسپِر، وزیر دفاع موقت آمریکا روز سه‌شنبه گفت که امیدوار است این هفته در اولین سفرش به عنوان رئیس پنتاگون، حمایت متحدان این کشور در ناتو را برای تلاش‌های آمریکا در راستای جلوگیری از درگیری با ایران جلب کرده و «در دیپلماسی را بگشاید».
وقتی از اسپر پرسیده شد که خواهان چه چیزی از متحدان پیمان آتلانتیک شمالی است؟ گفت: با ما نسبت به فعالیت‌های ایران در منطقه ابراز خشم و نگرانی کنند.
وی در ادامه گفت: همچنین از هر اقدامی که ما شایسته مشارکت برای کمک بدانیم حمایت کرده، از درگیری جلوگیری کنند و نشان‌دهند که ثابت قدم هستند. کاری که ما در تلاشیم و می‌خواهیم انجام بدهیم، بستن در درگیری و گشودن در دیپلماسی است.
انتهای پیام
