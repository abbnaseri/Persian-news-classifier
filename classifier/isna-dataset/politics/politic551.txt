قالیباف: دشمن از مسیر نظامی به سراغ ما نمی‌آید
عضو مجمع تشخیص مصلحت نظام با تأکید بر این که در حوزه دفاعی جوانان را باور کردیم و موفق شدیم و باید درحوزه اقتصادی هم چنین کنیم، گفت: دشمن در دوران دفاع مقدس نتوانست کمر مردانی را بشکند که امروز مشکلات اقتصادی کمرشان را شکسته است.
به گزارش ایسنا، محمدباقر قالیباف در مراسم وداع و تدفین سردار شهید پروانه و شهید بحرآبادی در سبزوار با بیان این که شهدا نشان دادند هزینه مقاومت و مبارزه با دشمن کمتر از هزینه تسلیم و پذیرفتن ذلت است، گفت: دشمن از مسیر نظامی به سراغ ما نمی‌آید زیرا فرهنگ جهاد و شهادت را دیده است.
وی با بیان این که شهدا به ما آموختند باید بر اعتقاداتمان پافشاری کنیم، افزود: دشمن در دو حوزه جنگ اقتصادی و روانی وارد کارزار شده است چون در این دو نقطه دچار مشکل هستیم اما در حوزه نظامی با توجه به شناختی که از فرهنگ جهاد و شهادت دارد، وارد کارزار نمی‌شود.
قالیباف با تاکید بر این که در حوزه دفاعی جوانان را باور کردیم و موفق شدیم پس باید درحوزه اقتصادی هم چنین کنیم، گفت: دشمن در دوران دفاع مقدس نتوانست کمر مردانی را بشکند که امروز مشکلات اقتصادی کمرشان را شکسته است.
وی افزود: علت مشکلات اقتصادی امروز «نداشتن» نیست، کمبودهای اقتصادی نیست. منابع کشور سرشار است. امروز تنها مجموع منابع نفت و گاز ایران مقام اول را با نوزده و نیم درصد انرژی در دنیا دارد.
این عضو مجمع تشخیص مصلحت نظام با تاکید بر این که ضعف مدیریت و کارآمدی و عدم باور به توانایی جوانان و میدان ندادن به آنها باعث مشکلات اقتصادی امروز کشور شده است، تصریح کرد: چه آن روزی که درآمد ۱۲۰ میلیارد دلاری داریم و چه روزی که درآمد ۲۰ میلیارد دلاری داریم، در اقتصاد کشور هیچ اتفاقی نمی‌افتد و دلیلش هم ضعف در مدیریت است، ضعف در اعتماد به جوانان و ظرفیت درون مملکت است.
قالیباف ادامه داد: ضعف از جایی در حوزه اقتصاد آغاز می‌شود که چشممان به دست دشمن است و منتظر آنها می‌مانیم؛ به جای اینکه دل در گرو مردم و جوانان و امید به خدا داشته باشیم.
وی یادآور شد: ما در دوران دفاع مقدس در عرصه‌های امنیتی و نظامی اعتماد به جوانان را دیدیم اما در عرصه اقتصادی نمی‌بینیم. اگر ما یک برنامه پنج ساله را با باور به جوانان و کارآمدی در کشور شروع کنیم و پیش ببریم، اقتصاد کشور به آرامش می‌رسد.
این عضو مجمع تشخیص مصلحت نظام با اشاره به ماجرای هدف قرار دادن پهپاد جاسوسی آمریکا، اظهار کرد: نه این که دشمنان دنبال جنگ با ما نباشند ولی فرهنگ جهاد و شهادت را دیده اند. نمونه‌هایش را دیده‌اند. همین حادثه اخیر را دیده‌اند. دشمن می‌داند و از این مسیر سراغ ما نمی‌آید.
وی تاکید کرد: مسائل اقتصادی را قربانی مسائل سیاسی نکنیم. حتماً سلایق سیاسی مختلف در کشور وجود دارد اما مشکلات اقتصادی، مشکل مردم و نظام مقدس جمهوری اسلامی است و باید خارج از مسائل سیاسی دست در دست هم بدهیم و این مشکل را حل کنیم.
این عضو مجمع تشخیص مصلحت نظام با بیان این که کسانی که مسئول در عرصه اقتصادی هستند باید گام اول را بردارند و همه باید به آنها کمک کنیم تا کار را پیش ببریم، گفت: اهمیت جنگ روانی که دشمن راه انداخته از جنگ اقتصادی کمتر نیست. ما باید در مقابل این دو جبهه‌ای که دشمن در آن اکنون فعالیت می‌کند، بایستیم.
قالیباف با اشاره به این که اگر بر سنت‌های الهی پایبند بوده و جوانان را باور کنیم، پیروزی از آن ماست، اظهار کرد: در کنار مبارزه با فساد، نباید اجازه دهیم دروغ‌پردازی‌های دشمن باعث تضعیف روحیه شود.
وی در پایان گفت: مطمئنیم اگر مانند گذشته‌مان محکم بایستیم و به باورها و اعتقاداتمان و سنت‌های الهی پایبند باشیم و تلاش کنیم و فرصت را برای کار جوانانمان مانند گذشته باز کنیم، وعده الهی این است که پیروزی در آینده نزدیک پیش روی ما خواهد بود.
انتهای پیام
