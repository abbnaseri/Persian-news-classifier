افزایش شش برابری حضور بخش خصوصی ایران در نمایشگاه بین‌المللی صنایع کوچک چین
سرکنسول ایران در گوانجو در مراسم افتتاح نمایشگاه صنایع کوچک چین ضمن تشریح اقدامات سرکنسولگری در توسعه فعالیت‌های اقتصادی ایران در جنوب چین، تلاش برای توسعه فرصت‌های اقتصادی کشور در این منطقه از چین را مورد تاکید قرار داد.
به گزارش ایسنا، شیرغلامی، سرکنسول ایران در گوانجو با اشاره به تلاش سرکنسولگری ایران در گوانجو جهت تثبیت جایگاه ایران در این نمایشگاه گفت: با تلاش سازمان صنایع کوچک و شهرک‌های صنعتی ایران و این سرکنسولگری، پاویون ایران در این نمایشگاه امسال با در اختیار داشتن فضایی بالغ‌بر ۵۰۰ مترمربع، یکی از بزرگ‌ترین پاویون‌های برپاشده توسط ایران در جنوب چین است که با حضور فعالین ۳۱ شرکت از بخش خصوصی در قالب ۴۹ غرفه، شاهد افزایش شش برابری حضور شرکت‌های ایرانی در این نمایشگاه بوده‌ایم و امیدواریم با حمایت سازمان صنایع کوچک و شهرک‌های صنعتی ایران حضور ایران هرسال قوی‌تر شود.
شیرغلامی با بیان اینکه علاوه بر حضور برخی برندهای شناخته‌شده در سطح کشور و بازار بین‌المللی در نمایشگاه گوانجو، سایر شرکت‌های حوزه صنایع کوچک کشور نیز در این نمایشگاه حضور فعالی دارند افزود: این نمایشگاه فرصتی است که شرکت‌های کوچک و متوسط ایرانی در عرصه‌های بین‌المللی ضمن کسب تجربه، شناخته‌شده و با بازارهای جهانی ارتباط برقرار کنند و به‌این‌ترتیب برای این شرکت‌ها نوعی ظرفیت‌سازی انجام شود که بتوانند به زنجیره ارزش بازار جهانی وصل شوند.
سرکنسول ایران در گوانجو افزود: این شرکت‌ها علاوه بر عرضه محصولات خود در این نمایشگاه، با ایجاد تعاملاتی از قبیل سمینار معرفی محصولات ایرانی که در این رویداد صورت می‌گیرد، شرکایی برای توسعه فعالیت‌های آتی خود در بازار چین خواهند یافت.
شیر غلامی گفت: مهم‌ترین رسالتی که نمایندگی‌های جمهوری اسلامی ایران در خارج بر عهده‌دارند، شناخت و توسعه فرصت‌های اقتصادی با محوریت بخش خصوصی هم در حوزه شناسایی بازار و ایجاد فرصت برای صنایع کشور در بازارهای کشور مقصد و هم تأمین نیازهای زنجیره صنایع کشور از مواد اولیه گرفته تا ماشین‌آلات و فناوری هست.
وی افزود: این اقدامات در سرکنسولگری ایران در گوانجو با شناسایی رویدادها و نمایشگاه‌های اقتصادی در جنوب چین و معرفی این رویدادها به تجار و تولیدکننده‌های ایرانی، اخذ تسهیلات و مشوق‌هایی از سوی برگزارکنندگان این رویدادها و نمایشگاه‌ها برای تجار و مشارکت‌کنندگان ایرانی در نمایشگاه، معرفی شرکای بالقوه چینی و بین‌المللی حاضر در چین به تجار و فعالان اقتصادی ایران که همکاری با آن‌ها می‌تواند برای طرف‌های ایرانی مفید و دارای مزیت باشد، ارتباط گرفتن با سازمان‌های داخلی دست‌اندرکار در امر تولید و صادرات مثل سازمان صنایع کوچک و شهرک‌های صنعتی ایران و معرفی بازارها و فرصت‌های صادراتی در جنوب چین و نهایتاً ارتباط گرفتن با سازمان‌ها و تشکل‌های فعال در تولید و تجارت جنوب چین و معرفی فرصت‌های سرمایه‌گذاری در بازار ایران به آن‌ها، انجام می‌شود.
انتهای خبر
