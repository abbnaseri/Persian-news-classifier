آزادی ۱۸۰۰ زندانی مهریه پس از راستی‌آزمایی
معاون فرهنگی قوه قضائیه گفت: ۱۸۰۰ نفر از زندانیان مهریه پس از راستی‌آزمایی و بررسی دقیق وضعیت مالی شأن، آزاد شدند.
به گزارش خبرنگار ایسنا، حجت‌الاسلام والمسلمین هادی صادقی در سخنرانی پیش از خطبه‌های نماز جمعه قم در مصلی قدس، عنوان کرد: مهم‌ترین رویکرد قوه قضائیه، پیشگیری از جرایم و مقابله با فساد است. مردم باید دستگاه قضا را برای مبارزه با فساد و پیشگیری از جرایم یاری کنند و در جهت تحول قوه قضائیه، سهیم باشند.
وی اظهار کرد: اگر نقطه سیاه کوچکی در هر دستگاهی دیده شود مردم برای مبارزه با فساد و رفع آن تیرگی‌ها نباید ساکت و بی تفاوت باشند.
وی بیان کرد: قم باید پیشتاز پیشگیری از جرایم باشد و این امر مستلزم تقویت تعامل قوه قضائیه با مراجع و علماست.
معاون فرهنگی قوه قضائیه گفت: افزایش پرونده‌های قضائی، زیبنده نیست و باید با تکیه بر تبیین قوانین به جرم زدایی در سطح جامعه پرداخت و سطح آگاهی مردم را ارتقا بخشید. علما و مراجع نیز خواسته‌های مهمی در کاهش جرم و همچنین عدم زندانی شدن بدهکاران مهریه داشتند که بخش زیادی از این خواسته‌ها در حال عملیاتی شدن است.
وی بیان کرد: در حال حاضر ۱۸۰۰ نفر از زندانیان مهریه پس از راست آزمایی و بررسی دقیق وضعیت مالی شأن، آزاد شدند. همچنین کلاس‌های آموزشی برای افرادی که از روی ناآگاهی دست به جرم زده‌ اند برگزار شده است که با این روند ۲ تا ۳ هزار نفر از زندانیان همراه با ثبت سابقه، آزاد شدند.
وی عنوان کرد: رهبر انقلاب تاکید زیادی بر تحول در قوه قضائیه داشتند و ما در این مسیر تلاش خود را با مشارکت‌های مردمی به کار گرفته‌ایم؛ حوزه‌های علمیه و مراکز علمی و دانشگاهی نیز باید به مشارکت بپردازند. همچنین باید فرهنگ صلح و سازش را در جامعه گسترش دهیم تا مانع از تشکیل پرونده‌های قضائی شویم؛ در حال حاضر ۳۱ درصد آمار مراجعات به پزشکی قانونی در قم، مربوط به درگیری و نزاع است که با تقویت فرهنگ گذشت این آمار کاهش پیدا می‌کند.
وی تاکید کرد: فرهنگ دینی و ملی ما را به عفو و مهربانی با یکدیگر تشویق می‌کند و این کار پرونده‌های قضائی را کاهش می‌دهد.
انتهای پیام
