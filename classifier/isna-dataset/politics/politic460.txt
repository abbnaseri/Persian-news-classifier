پولمان را برگردانند تا خانه بخریم
یکی از شاکیان پرونده نادین فرتاک پارسیان در دومین جلسه رسیدگی به این پرونده از دادگاه خواست که پولشان به آنها برگردانده شود.
به گزارش ایسنا، دومین جلسه رسیدگی به پرونده شرکت نادین فرتاک پارسیان با حضور تعداد زیادی از شاکیان در شعبه چهارم دادگاه ویژه رسیدگی به جرایم اخلالگران و مفسدان اقتصادی به ریاست قاضی صلواتی بعداز ظهر امروز (دوشنبه) آغاز شد.

در ابتدای این جلسه قاضی صلواتی از برخی شاکیان خواست تا با حضور در جایگاه شکایت خود را مطرح کنند.
یکی از خانم‌های شاکی با حضور در جایگاه اظهار کرد: از طریق برادر خانم هاشمی معرفی شدم چون به خانواده‌شان خیلی اطمینان داشتیم به طوری که حتی پشت سرشان نماز می‌خواندیم.

این شاکی پرونده افزود: شوهرم سنوات ۳۰ سال خدمت خود در نظام را در این شرکت گذاشت. الان خودم خانه مردم کار می‌کنم. منزل خودمان و خواهر شوهرم را فروختیم و پولش را در شرکت گذاشتیم.

قاضی صلواتی از این شاکی سوال کرد: خواسته‌تان از دادگاه چیست؟

شاکی پاسخ داد: خودتان اطلاع دارید قیمت‌ها چند برابر شده و با پول الان نمی‌توانیم کاری کنیم. حداقل پولمان را برگردانند که بتوانیم خانه بخریم.
در ادامه دومین جلسه رسیدگی به پرونده نادین فرتاک پارسیان قاضی صلواتی از یکی دیگر از شاکیان خواست در جایگاه حضور یابد و شکایت خود را مطرح کند.

شاکی دیگر پرونده نادین فرتاک پارسیان با حضور در جایگاه گفت: ۵۸۰ میلیون سرمایه‌گذاری کردم و متهمان از همسایه‌ها و بچه محل چندین ساله ما بودند.

وی افزود: شرکتی که تأسیس شده شرکت ثابتی نبوده است و وقتی به شرکت مراجعه می‌کردم می‌گفتند چک‌ها وصول شده، پَک ما را بیاورید که اگر این ماه وصول نشود ماه بعد حتماً وصول می‌شود.

این شاکی گفت: ما به اعتماد سلامتی و حجاب این خانواده به آنها اعتماد کردیم.

وی در ادامه سخنانش از قاضی دادگاه درخواست کرد که اگر واقعاً پولی هست و مالی از ایشان شناسایی و مصادره شده تکلیف ما را روشن کنید.

در ادامه این شاکی برگه رسیدی را نشان داد که متهمان با عنوان "بیجک" در ازای دریافت پول از مشتریان خود به جای چک و رسید به آنها تحویل می‌دادند.

شاکی دیگری نیز با بیان اینکه در این مدت فرزندش را از دست داده و قسمتی از پولی که سرمایه‌گذاری کرده متعلق به فرزند مرحومش است، گفت: من به این خانم اعتماد کردم. خواسته‌ام این است که پولم را به نرخ روز می‌خواهم.

این شاکی افزود: متهم دیروز اعلام کرده اگر آزاد شود پول ما را برمی‌گرداندم.

قاضی صلواتی پاسخ داد: آزادی در کار نیست.
 
در ادامه شاکی دیگری که خود را سمیه هاشمی معرفی کرد در جایگاه حضور یافت و گفت: من نماینده ۲۰۰ نفر روستایی هستم. ۲ تا خواهر شوهرم ام‌اس دارند که به متهمه گفتم حداقل ۳۰ میلیون پول آنها را بدهید اما از روز اول با ما با تمسخر و فحاشی رفتار کردند.

شاکی افزود: اینها اسلام را خدشه دار کردند، به دین خسارت زدند و نام سپاه را هم بد کردند.
در ادامه دومین جلسه رسیدگی به پرونده شرکت نادین فرتاک پارسیان قاضی از آقای شازده احمدی یکی از متهمان پرونده که شاکی نیز هست، خواست که در جایگاه حضور یابد.

شازده احمدی با حضور در جایگاه اظهار کرد: ما به واسطه اعتماد کار کردیم و پول اقوام و خانواده‌مان را آوردیم. ایشان گفته‌اند که آقای شازده احمدی نماینده من بوده است، من اگر ۱۰۰ درصد بر می‌داشتم و پولشان را حیف و میل می‌کردم به من اعتماد نمی‌کردند.

در ادامه قاضی صلواتی خطاب به شازده احمدی گفت: مدیریت کنید اگر پولی هست شرایطی فراهم کنید تا پول شاکی‌هایشان را فراهم کنند و بعد به سایر مسائل برسیم.

همچنین در ادامه شاکی دیگری که خود را مهدی حمزه معرفی کرد با حضور در جایگاه گفت من حدود یک میلیارد پول خودم و اطرافیانم را سرمایه گذاری کردم. ما از متهم شکایت نکردیم چون هم روستایی هستیم و آنها را می‌شناختیم و اعتماد داشتیم.

وی افزود: اینها کار خیر زیاد انجام می‌دادند. من پول را به زور به آقای هاشمی دادم و من را اغفال نکردند. الان هم شکایت نکردم و نمی‌کنم فقط اگر پولی هست به من برگردانند.

شاکی دیگری نیز با حضور در جایگاه اظهار کرد: ۲ میلیارد سرمایه گذاری کردم. می‌خواهم بدانم تکلیف ما چیست؟ آیا اشتباه کردیم که اعتماد کردیم؟

وی از قاضی صلواتی در خواست کرد: با توجه به اینکه هنوز برخی افراد به متهمان اعتماد دارند و موضوع را باور نمی‌کنند، فراخوان دهید و موضوع را اعلام کنید.

در ادامه جلسه رسیدگی به پرونده شرکت نادین فرتاک پارسیان، قاضی از متهمه مریم هاشمی خواست با حضور در جایگاه خود را معرفی و دفاعیات خود را ارائه کند.

وی با حضور در جایگاه گفت: مریم هاشمی، فرزند محمد، فوق لیسانس انیمیشن کودک دارم.

قاضی صلواتی خطاب به متهمه گفت: خانم مریم هاشمی فرزند محمد، اتهام شما مبنی بر اخلال در نظام اقتصادی کشور به نحو عمده از طریق مضاربه منتهی به حیف و میل سپرده‌گذاری و سردستگی گروه مجرمانه و تحصیل مال از طریق نامشروع به مبلغ ۶۹ میلیارد تومان است، دفاعیات خود را بیان کنید.

متهمه هاشمی اظهار کرد: قبل از هر چیزی باید بگویم اینکه جرمم مشارکت در اخلال باشد را نمی‌دانم چون معنی اخلال را درست نمی‌دانم.

وی افزود: اگر الان می‌پرسم که معنی اخلال چیست، اگر قصوری از من سر زده به علت غافل بودن از قانون بوده که نمی‌دانستم فلان کار باعث یک جرم می‌شود.

متهم ردیف اول پرونده گفت: نه تنها من حتی خیلی از کسانی که وارد شدند فکر می‌کردند کار مشارکتی بوده است. متأسفانه جریاناتی پیش آمده که باید ریز به ریز مشخص شود.

متهمه مریم هاشمی گفت: من نه مال مردم را خوردم و نه برای خودم خرج کردم.

وی افزود: وزارت اطلاعات می‌گوید که من را در حال فرار گرفته که اینگونه نبوده و من را در هتل شیان گرفتند که من داشتم سرکارم می‌رفتم. از اینکه اطلاعات غلط رسانه‌ای می‌شود گله‌مند و ناراحت هستم.

وی افزود: آقای محمودی پیدا نشد، مگر می‌شود وزارت اطلاعات اشتباه کرده باشد. این آدم هست و من از ایشان طلبکار هستم. من واسطه بودم و سرمایه گذار به ایشان معرفی می‌کردم تا اینکه تصمیم گرفتن خودم مستقل قرارداد ببندم.

وی افزود: سرمایه گذاری که با آقای محمودی داشتم جدای از کار خودم بوده و بارها این را گفته‌ام.

متهمه هاشمی گفت: قراردادهایی که مال شرکت خودم بوده می‌توان پرداخت کنم ولی سه سال است که در زندان هستم و طرح‌های مختلفی به قوه قضائیه برای پرداخت پول‌ها دادم.

در ادامه یکی دیگر از شاکیان با حضور در جایگاه خطاب به قاضی صلواتی گفت: خواهش می‌کنم که هر طور صلاح می‌دانید اقدام کنید تا ان‌شاءالله حق همه را بتوانید بگیرید.
متهمه مریم هاشمی در ادامه گفت: هیچ وقت قراردادهایی که مال شرکت خودم نبوده نگفتم من بستم.
وی افزود: گفته‌ام اگر اتفاقی برای من افتاد با حاج آقا "کانکت "شو. اگر کارم اخلال بوده چرا در آن زمان اخلال نبوده است. به من می‌گویند شما با سه چمدان دلار داشتید فرار می‌کردید، من پولی را از مردم جایی نبردم، نخوردم و ذخیره نکردم.
متهمه مریم هاشمی اظهار کرد: من سه سال است سکوت مطلق هستم. ما گروه مجرمانه‌ای نداشتیم و هیاتی کار می‌کردیم.
وی افزود: با دستگیری من قوه قضائیه به دادم رسید. می‌توانم بگویم طلبکاران محترم، عده‌ای بین ما دروغ می‌بافند. من فقط رضایت شاکیان را می‌خواستم.
متهمه مریم هاشمی گفت: من آلات پشت میز قضات هستم و قضات هرچه بگویند باید من چشم بگویم. برای رسیدن حق به مردم هر آنچه شما بگوئید درست است.

در این لحظه قاضی صلواتی خطاب به متهمه سوال کرد: هدف اصلی برگرداندن پول مردم است. عده‌ای از شاکیان از بیرجند و روستاهای دورافتاده آمده‌اند، می‌خواهید چه کار کنید؟

متهمه مریم هاشمی پاسخ داد: طبق هماهنگی‌هایی که با بازپرس جرائم اقتصادی شده اموالی اعلام کردم که طلب‌ها پرداخت می‌شود.
قاضی صلواتی سوال کرد: اگر اموال طلب مردم را جبران نکند چه؟
متهمه هاشمی پاسخ داد: طبق برآوردی که کردم، شدنی است.

قاضی صلواتی خطاب به متهمه گفت: در مورد آقای محمودی، طبق بررسی‌ها فردی با نام آقای محمودی یافت نشده و در هتل مشهد هم که گفتید یک ماه قبل و یک ماه بعد را بررسی کردند چنین شخصی وجود ندارد، حال چه توجیهی دارید؟

متهمه مریم هاشمی پاسخ داد: آقای احمد بهشتی رابط ما بودند که درخواست کردم ما را با هم روبرو کنید. چرا ما را روبرو نمی‌کنید.
قاضی صلواتی گفت: شما چهره نگاری نکردید.
متهمه گفت: در بیرجند چهره شناسی کردم.
قاضی صلواتی خطاب به متهمه گفت: در تهران چهره شناسی نکردید که مریم هاشمی پاسخ داد: از من نخواستند.

متهمه مریم هاشمی گفت: من به نام آقای محمودی و خانم کردی در موبایلم شماره داشته‌ام.
وی افزود: من اگر محمودی را پیدا نکنم حیثیت خودم را پیدا نکرده‌ام.
قاضی صلواتی گفت: محمودی وجود ندارد.
متهمه مریم هاشمی گفت: من به هیچ عنوان نمی‌توانم نگرانی کسی را تحمل کنم.
قاضی خطاب به متهمه گفت: پولی به ایشان ( محمودی) دادید؟ شماره حساب داشتید؟ رسید دارید؟

متهمه هاشمی پاسخ داد: خیر.
قاضی خطاب به متهمه گفت: چه کسی این حرف را از شما قبول می‌کند؟ نه رسید دارید، نه شماره حساب و نه شماره موبایل دارید.
متهمه اظهار کرد: خانم‌اش یک بار به من گفت که در اطلاعات بوده است.
قاضی صلواتی اظهار کرد: وزارت اطلاعات بررسی کردند و چنین شخصی در وزارت اطلاعات وجود ندارد.
متهم گفت: آقای محمودی وجود دارد من را با آقای احمد بهشتی روبرو کنید.
در ادامه این جلسه رسیدگی قاضی صلواتی از نماینده دادستان خواست که در جایگاه حضور یابد و توضیحات خود را در خصوص دفاعیات متهمه مریم هاشمی بیان کند.
نماینده دادستان با حضور در جایگاه گفت: متهمه گفتند قصد اخلال نداشتند، معنی اخلال را نمی‌دانستند و جهل به قانون داشتند، اما جهل به قانون باعث نمی‌شود که مسئولیت کیفری نداشته باشید.

وی افزود: برای تمام دست اندرکاران قوه قضائیه محرز است که شما در هتل شیان دستگیر شدید.
نماینده دادستان در مورد اظهارات متهمه در مورد میزان پرداخت‌هایش به آقای محمودی و اینکه به چه صورتی بوده است سوال کرد که متهمه هاشمی پاسخ داد: من با آقای محمودی ۱۰ سال کار کردم و از طریق آقای بهشتی با قطعیت این کار ادامه پیدا کرد.
وی افزود: شروع کارم با آقای محمودی با صادرات گوجه بود و آن زمان در قصر شیرین زندگی می‌کردم. چندین بار از برادرانم کمک گرفتم. رسیدها در شرکت قصر شیرین وجود داشت.
نماینده دادستان سوال کرد: آقای محمودی چه کاره بود؟
متهمه  پاسخ داد: واسطه بودند. چک‌ها معمولا از طریق حساب خانم‌شان بوده است.
نماینده دادستان گفت: ادله‌ و مدارکی نیست که آقای محمودی وجود دارد.
در نهایت، قاضی صلواتی ختم این جلسه رسیدگی را اعلام کرد و گفت: جلسه بعدی رسیدگی به این پرونده فردا (سه شنبه ۱۱تیرماه) ساعت ۹ صبح برگزار می‌شود.

انتهای پیام
