افزایش جسارت تصمیم‌گیری در شهرداری‌ها و دهیاری‌ها با تفویض حداکثری اختیارات
نماینده مردم اراک کمیجان و خنداب در مجلس شورای اسلامی گفت: تفویض حداکثر اختیارات به شهرداری‌ها و دهیاری‌ها موجب خواهد شد که شهرداران و دهیاران با جسارت بیشتری تصمیم گیری کنند.
سید مهدی مقدسی در گفت‌وگو با ایسنا، ضمن گرامیداشت ۱۴ تیر ماه روز شهرداری ها و دهیاری ها بر حمایت جدی و موثر از حوزه مدیریتی شهرها و روستاها در راستای تقویت شهرداری و دهیاری‌ها تاکید کرد و افزود: بسترسازی بروز استعدادها در حوزه مدیریتی شهری و روستایی با تفویض اختیارات بیشتر، موجب اثربخشی و ارتقای سطح کارآمدی و کارآیی این حوزه مدیریتی خواهد شد.
وی در ادامه گفت: شهرداری ها و دهیاری ها نیازمند حمایت جدی تری هستند و بایستی بیشتر از گذشته مدیران شهری و روستایی در چرخه حمایتی دولت قرار گیرند. اگر دولت به دنبال ساختار اساسی است باید به نقش آفرینی مردم و تشکل های مردمی بیشتر بها دهد.
مقدسی تصریح کرد: دولت زمانی می‌تواند در مسیر چابک سازی حرکت کند که با ارتقای اختیارات شهرداری‌ها و دهیاری‌ها به این باور برسد که این اقدام قطعاً در اثربخشی فعالیت های این حوزه مثمر ثمر خواهد بود و نیازمند است در این راستا اقدامات جدی از سوی حاکمیت صورت گیرد.
وی تاکید کرد: هر چقدر اعتماد دولت به مردم، تشکل های مردمی و مجموعه ظرفیت های شوراهای اسلامی، شهرداری و دهیاری ها بیشتر شود علاوه بر چابک سازی دولت و سبک کردن بار مسئولیتی آن زمینه ساز بروز استعدادها و توانمندی ها خواهد شد.
این نماینده مردم در خانه ملت در ادامه با تاکید بر تقویت بعد نظارتی دولت در حوزه مدیریت شهری و روستایی گفت: دولت باید در حوزه مدیریت شهرها و روستاها مداخلات خود را کاهش داده و در عوض بعد نظارتی را تقویت کند که نتیجه آن واگذاری امور و برطرف کردن مطالبات مردمی توسط خود مردم خواهد شد.
وی استراتژی مشارکت مردم در حوزه مدیریتی توسط دولت را یک رویکرد و سیاست صحیح و معقول برشمرد و افزود: باور به ظرفیت‌های مردمی در حوزه شهر و روستا یک ضرورت اجتناب ناپذیر است و باید در عمل جلوه گر شود.
وی از روز شهرداری ها و دهیاری ها به عنوان روز یادآوری ظرفیت‌های مردمی یاد کرد و افزود: این روز در واقع روز ضرورت حمایت جدی از مدیران شهری و روستایی است.
نماینده مردم اراک، کمیجان و خنداب در خانه ملت از پیگیری افزایش اختیارات مدیران شهری و روستایی توسط نمایندگان مجلس شورای اسلامی خبر داد و افزود: معافیت پرداخت دهیاری ها از مالیات و نیز افزایش میزان پرداختی اعتبارات از محل مالیات بر ارزش افزوده در حوزه روستاها نسبت به گذشته و نیز تلاش برای افزایش سهم شهرداری ها و دهیاری‌ها در لایحه مالیات بر ارزش افزوده از جمله اقدامات مجلس شورای اسلامی برای حمایت از مدیریت شهری و روستایی است تا پارلمان شهری و مقامات محلی بتوانند در سایه حمایت‌هایی که در حوزه کلان کشور صورت می‌گیرد نسبت به انجام وظایف و ماموریت های محوله موفق باشند.
وی بیان کرد: با وجود اعمال سیاست های حمایتی از سوی مجلس و دولت در حمایت از شهرداری ها و دهیاری ها اما همچنان این حمایت ها ناکافی است و باید فراگیرتر و اثرگذار شود. براین اساس مجلس شورای اسلامی از بررسی و تصویب هر لایحه ای که از سوی دولت به خانه ملت تقدیم شده و منجر به تقویت موقعیت و مدیریت شهری و روستایی شود استقبال خواهد کرد.
با تصویب شورای عالی انقلاب فرهنگی، روز ۱۴ تیرماه برای نخستین بار، تحت عنوان «روز شهرداری و دهیاری» در سالنامه رسمی کشور درج شد.
انتهای پیام
