رقابتی‌ بودن از پیش فرض‌های مشارکت بالای مردم در انتخابات است
رییس ستاد انتخابات کشور گفت: از پیش فرض های مشارکت بالای مردم در انتخابات رقابت پذیربودن است.
به گزارش ایسنا، جمال عرف، امروز (۳۰ خرداد) در نشست با معتمدین، نخبگان و برگزیدگان استان کرمانشاه با بیان اینکه دشمن انسجام و ثبات ما را هدف قرار داده، اظهار کرد: برای مقابله منطقی با توطئه های دشمن باید انسجام ملی را تقویت و ثبات کشور را حفظ کنیم.
وی به در پیش بودن انتخابات مجلس در سال جاری نیز اشاره کرد و گفت: مشارکت، سلامت، امنیت و رقابت از ارکان مهم انتخابات است که همه باید برا تحقق آنها تلاش کنیم.
عرف با اعلام اینکه میانگین مشارکت مردم در دوره های گذشته انتخابات مجلس شورای اسلامی ۶۰.۵ درصد بوده، گفت: در شرایط امروز هم به دنبال یک مشارکت گسترده هستیم و انتظار است احزاب و گروه های سیاسی و سایر تشکل‌ها و افراد مرجع در این راستا نقش آفرینی کنند.
رییس ستاد انتخابات کشور با بیان اینکه از پیش فرض های مشارکت بالای مردم رقابت پذیربودن انتخابات است، گفت: معتقدیم باید زمینه حضور همه افرادی که نظام و انقلاب را قبول دارند، در چارچوب قانون فراهم کنیم.
عرف افزود: باید بپذیریم در جامعه سلایق گوناگونی وجود دارد، لذا تلاش می کنیم بستر حضور افراد با دیدگاه‌های مختلف و البته در چارچوب قانون را در انتخابات پیش رو فراهم کنیم. مردم ما هم آنقدر هوشمند هستند که بهترین انتخاب را انجام دهند.
وی با بیان اینکه موظفیم انتخاباتی سالم برگزارکنیم، گفت: ما امانت‌دار رای مردم هستیم و نباید هیچ شائبه ای در عملکردمان ایجاد شود.
معاون سیاسی وزیر کشور همچنین با بیان اینکه باید انتخابات در فضایی آرام و امن برگزار شود، گفت: باید یاد بگیریم فضای رقابتی انتخابات فضایی سالم و به دور از تخریب و دعوا باشد. متاسفانه در ایام انتخابات موج زیادی از تخریب و افشاگری که عموما بدون استناد هم هست را شاهدیم که در شآن نظام ما نیست.
عرف در ادامه گریزی هم به لایحه جامع انتخابات زد و گفت: وزارت کشور برای تدوین لایحه جامع انتخابات سه سال وقت گذاشت و پس از چکش کاری در دولت، نهایتا بهمن ماه به مجلس ارسال شد. ارسال این لایحه به مجلس با پیگیری طرحی توسط نمایندگان با عنوان " استانی شدن انتخابات" همزمان شد، لذا عملا این لایحه در مجلس مورد بررسی قرار نگرفت، البته بخشی از نکاتی که در لایحه دولت بود در طرح مجلس مورد استفاده قرار گرفت و پس از بررسی در مجلس، برای تصویب به شورای نگهبان ارسال شد که اشکالاتی به آن گرفته و برای اصلاح به مجلس برگشت خورد و در حال طی مراحلش است.
وی اظهار کرد: به واقع آنچه وظیفه دولت در خصوص ارائه لایحه جامع انتخابات بود، عمل شده است.
معاون وزیر کشور در بخش دیگر سخنانش بر لزوم تمرکززدایی در کشور تاکید کرد و گفت: آنچه در وزات کشور در شرایط کنونی که با تحریم های ظالمانه مواجه ایم دنبال می شود، موضوع تمرکززدایی است و در این راستا اختیاراتی به استانداران داده شده است، البته لازم است سایر وزارتخانه ها و دستگاه ها و حتی قواهم به موضوع تمرکززدایی عمل کنند.
انتهای پیام
