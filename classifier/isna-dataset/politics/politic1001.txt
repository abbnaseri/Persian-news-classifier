یک مقام قضایی خواستار راه اندازی پلیس ویژه اجرای احکام شد
رئیس کل دادگستری استان کرمان گفت: راه اندازی پلیس قضایی می تواند نقش پررنگ و برجسته ای در بحث تحول در دستگاه قضایی داشته باشد.
به گزارش ایسنا، یدالله موحد صبح امروز سوم تیرماه در دیدار با فرماندهان انتظامی استان کرمان بر ضرورت راه اندازی پلیس ویژه اجرای احکام در جهت تسریع در ابلاغ اوراق قضائی و اجرای سریع احکام در سطح استان کرمان تاکید کرد.

این مقام ارشد قضائی در استان کرمان یادآور شد: موضوع راه اندازی پلیس قضائی یک بحث ملی است و تنها مربوط به استان کرمان نمی‌باشد و امیداوریم مشکل نبود پلیس قضائی که یک خلاء محسوب می‌شود بزودی حل و فصل شود.

نماینده عالی دستگاه قضائی در استان کرمان با اشاره به هفتم تیرماه مصادف با سالروز دردناک و تأثر برانگیز انفجار دفتر حزب جمهوری اسلامی در سال ۶۰ توسط گروهک منافقین گفت: در نتیجه این اقدام تروریستی ۷۲ تن از یاران صدیق حضرت امام خمینی ره و نیروهای مؤثر و فعال در حوزه حرکت و انقلاب ملت ایران و مقامات بلندپایه کشوری به درجه شهادت نائل آمدند که شهید مظلوم آیت‌الله دکتر بهشتی در رأس این شهدا بود.
موحد تصریح کرد: نام شهید بهشتی با نام قوه قضائیه پیوند خورده است، زیرا بعد از انقلاب اسلامی ایران و استقرار نظام جمهوری اسلامی با حکم امام راحل در چهارم اسفند ۵۸ شهید بهشتی به عنوان رئیس شورای عالی قضائی کشور منصوب شد و در همین راستا شهید بهشتی با نگاه تحولی، ساختارسازی و محتواسازی در درون قوه قضائیه این مسؤولیت را پذیرفت و در کمتر از ۱۶ ماه پایه‌های محکمی را برای نظام قضائی جمهوری اسلامی ایران بنا نهاد که استقلال قضائی ویژگی اصلی آن است.
وی خاطرنشان کرد: به همین مناسبت هفته اول تیرماه مصادف با سالروز شهادت معمار دستگاه قضائی کشور، به عنوان هفته بزرگداشت قوه قضائیه نامگذاری شده و به برکت خون شهدای هفتم تیرماه قوه قضائیه این فرصت را می‌یابد که جایگاه این قوه را تبیین کرده و خدمات قضائی انجام شده را گزارش کند.  
 انتهای پیام
