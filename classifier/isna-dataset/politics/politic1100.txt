تشکر جامعه مدرسین حوزه علمیه قم از سپاه
جامعه مدرسین حوزه علمیه قم در پیامی از اقدام قاطع و انقلابی سپاه پاسداران انقلاب اسلامی در ساقط کردن پهپاد جاسوسی آمریکا تشکر کرد.
به گزارش ایسنا متن این پیام به شرح ذیل است :نظام مقدس جمهوری اسلامی ایران به عنوان یک نظام سیاسی مقتدر، شناخت دقیقی از سیاست‌های آمریکا و جریان استکبار دارد و اقدامات نمایشی و سخنان مزّورانه مقامات آمریکایی را لفاظی‌هایی رسانه‌ای و سیاسی می‌داند. در همین راستا عمیقاً اعتقاد دارد تنها راهبرد کارآمد و منطقی در مواجهه با آمریکا مقاومت فعال و دیپلماسی انقلابی است. نمونه حقیقی و ناب دیپلماسی انقلابی بیانات صریح، روشن و حکیمانه رهبر معظم انقلاب، حضرت آیت‌الله‌العظمی خامنه‌ای (مدظله‌العالی) در دیدار با نخست‌وزیر ژاپن بود که نقشه‌های شیطانی ترامپ را که در پوشش دیپلماسی تزویر ارائه‌شده بود نقش بر آب کرد و بار دیگر شمّه‌ای از برکات رهبری و ولایت مطلقه فقیه را در صیانت از انقلاب و اسلام نشان داد. این رویکرد انقلابی در کنار قدرت نظامی و دفاعی، ایران را به یک‌قطب تأثیرگذار در تحولات منطقه و جهان تبدیل کرده است.

در این راستا ساقط کردن پهپاد فوق پیشرفته و مدرن و پرهزینه جاسوسی آمریکا که تنها گوشه‌ای از توان و پیشرفت صنعت دفاعی و پدافندی نیروهای مسلح جمهوری اسلامی ایران است، نشان داد که موشک‌های دقیق، نقطه‌زن و کاملاً ایرانی، هرگونه تجاوز و تهدیدی را خنثی و دشمنان را به عقب‌نشینی وادار خواهند کرد. اکنون امریکا به این حقیقت پی برده است گزینه جنگ و تهدید، اثری در مقاومت و ایستادگی ملت ایران نخواهد داشت و ایران هرگونه تهدیدی را در هر سطحی، بی‌پاسخ نخواهد گذاشت. با سقوط پهپاد فوق پیشرفته آمریکایی بار دیگر پیام قدرت موشکی ایران به تمام دنیا مخابره و خواب آشفته اسرائیل و اذناب منطقه‌ای استکبار آشفته‌تر شد.

جامعه مدرسین حوزه علمیه قم ضمن تقدیر و تشکر از اقدام قاطع و انقلابی سپاه پاسداران انقلاب اسلامی بخصوص نیروهای مقتدر هوافضای سپاه اعلام می‌دارد: رژیم مستکبر آمریکا و هم‌پیمانانش بدانند مرزهای زمینی، دریایی و آسمان ایران در دستان قدرتمند نیروهای مسلح ایران است که امن‌ترین و باثبات‌ترین موقعیت را برای دوستان و مردمان این سرزمین و میدان آتش سهمگین و جهنمی برای متجاوزان و بدخواهان فراهم نموده است. ‌
انتهای پیام
