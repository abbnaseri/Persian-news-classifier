توضیح نائب رئیس پارلمان عراق در رابطه با عدم استفاده از پرچم عراق در دیدارش با ظریف
دفتر نائب رئیس پارلمان عراق به نقل از وزارت خارجه کشورمان توضیحاتی در رابطه با قرار ندادن پرچم عراق در جریان دیدارش با وزیر خارجه ایران ارائه داد.
به گزارش ایسنا به نقل از بغداد الیوم، دفتر نایب رئیس پارلمان عراق در رابطه قرار نگرفتن پرچم عراق در سالن دیدار روز (سه شنبه) بشیر الحداد، نایب رئیس پارلمان عراق و هیأت همراه با محمد جواد ظریف وزیر خارجه ایران، اعلام کرد که عراق خواستار توضیحاتی از سوی ایران در این باره شده بود و طرف ایرانی نیز رسماً به آن پاسخ گفته است.
بر اساس این گزارش در جریان دیدار محمد جواد ظریف با بشیر الحداد تنها پرچم جمهوری اسلامی ایران در سالن استقبال وجود داشت. بشیر الحداد که ریاست هیأت پارلمانی عراق را بر عهده داشت خواستار توضیحاتی از سوی سفارت عراق در تهران و وزارت خارجه ایران در این رابطه شد.
دفتر نایب رئیس پارلمان عراق اعلام کرد که جمهوری اسلامی ایران در پاسخی رسمی در این رابطه اعلام کرد: پروتکل معمول در جمهوری اسلامی ایران در مراسم استقبال این است که تنها در زمان دیدار دو مقام هم‌تراز پرچم دو کشور در محل دیدار قرار داده می‌شوند و در صورت دیدار دو مقام با مناصب بالاتر و پایین‌تر این کار انجام نمی‌شود، بنابراین با توجه به اینکه دیدار میان نایب رئیس پارلمان عراق و وزیر خارجه ایران بوده تنها پرچم کشور میزبان در جریان این دیدار قرار داده شد.
لازم به ذکر است که در دیدارهای دیگر هیأت عراقی با طرف ایرانی پرچم عراق قرار داده شده بود.



به گزارش ایسنا، هیأت پارلمانی جمهوری عراق به ریاست بشیر الحداد، نایب رئیس مجلس این کشور و هیأت همراه دیروز (سه شنبه) با محمدجواد ظریف وزیر امور خارجه دیدار کرد.
در این دیدار روابط عمیق و ریشه دار دو ملت و کشور ایران و عراق، توافقات مهم بین دو کشور بویژه در زمینه‌های اقتصادی و تسهیلات ایجاد شده برای شهروندان ایرانی و عراق برای تردد به بین دو کشور، حمایت‌های متقابل دو کشور در شرایط سخت، نقش همکاری ایران و عراق در ثبات و امنیت منطقه و وضعیت و تحولات منطقه مورد تبادل نظر قرار گرفت.
انتهای پیام

