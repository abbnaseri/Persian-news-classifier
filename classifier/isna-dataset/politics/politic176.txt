تحریم مقام‌معظم‌رهبری جز رسوایی بیشتر برای آمریکایی‌ها چیزی ندارد
جامعه مدرسین حوزه علمیه قم با صدور اطلاعیه ای در پی تحریم مقام معظم رهبری توسط رئیس جمهور آمریکا این اقدام را نشانه جهل سران آمریکایی نسبت به جایگاه مرجعیت و مردم ایران و عامل رسوایی بیشتر آمریکایی ها دانست.
به گزارش ایسنا ، متن اطلاعیه جامعه مدرسین حوزه علمیه قم در پی تحریم مقام معظم رهبری از سوی رئیس‌جمهور آمریکا به این شرح است:
«بسم‌الله الرحمن الرحیم
جبهه استکبار و اذناب منطقه‌ای آن‌ها سال‌هاست با شبهه افکنی و دروغ‌پردازی رسانه‌ای، سعی در تضعیف نظام اسلامی و پراکنده ساختن امت از پیرامون نظام ولایی دارد و در ادامه این تلاش‌های بیهوده این بار شخصیت و جایگاه رهبری معظم انقلاب اسلامی را نشانه گرفته‌اند و به خیال باطل خود ایشان را نیز در فهرست تحریم‌های خود قرار داده‌اند.
در این میان آنچه قابل‌توجه است، مواضع اخیر رئیس‌جمهور ابله آمریکا است که در ادامه تحریم‌های ظالمانه علیه ملت ایران؛ طرح سخیفانه و نابخردانه تحریم رهبر معظم انقلاب را مطرح کرده است و این نشان می‌دهد کاخ‌نشینان جاهل کاخ سفید، هنوز جایگاه رفیع مرجعیت و مردم ایران را نشناخته‌اند و همچنان در گرداب خودساخته نابودی فرو می‌روند.
 خام اندیشان و سران احمق آمریکایی تصور کرده‌اند می‌توانند ساده‌زیست‌ترین، زاهدترین و مقتدرترین رهبر دینی جهان را تحریم کنند. مرجعی با مقلدینی بی‌شمار و محبوبیتی جهانی و فرا دینی که علما و بزرگان دیگر ادیان نیز در برابر عظمت ایشان خضوع می‌کنند و حتی سیاستمداران جهان در برابر ایشان سر تعظیم فرود می‌آورند.
حال زور تحریم با چه توانی می‌خواهد در برابر مقاومت، اقتدار و عظمت ولی امر مسلمین جهان قد علم کند و از محبوبیت ایشان در بین مسلمین بکاهد.
جامعه مدرسین حوزه علمیه ضمن تجدید بیعت با رهبر معظم انقلاب حضرت آیت‌الله‌العظمی خامنه‌ای «مدظله‌العالی» اعلام می‌دارد؛ دولتمردان آمریکایی باید بدانند، همان‌گونه که حریم پرنور ولایت و مرجعیت چشم خفاشان شبگرد استکبار را کور کرده است، تاریخ گواه است که استقامت ملت انقلابی ایران غیرقابل شکست بوده و تحریم ملت ایران، مقامات ارشد سیاسی و نظامی کشور و اکنون گزینه تحریم  مقام معظم رهبری جز رسوایی بیشتر برای آمریکایی‌ها چیزی نخواهد داشت و استقامت ملت شریف انقلابی ایران، دیگر هیچ گزینه‌ای روی میز آمریکا باقی نگذاشته و ایستادگی و اقتدار مظلومانه این ملت شریف، افول قدرت استکبار را سرعت خواهد بخشید، ان‌شاء الله»
انتهای پیام
