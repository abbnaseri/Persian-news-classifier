مهمترین خبرهای حقوقی در هفته‌ای که گذشت
هفته آخر خردادماه خبرهای مهمی را در حوزه‌های مختلف حقوقی و قضائی شاهد بودیم که از جمله آنها برگزاری دادگاه‌ پرونده‌های مختلف اقتصادی و اظهار نظرهای مسئولان عالی قضایی و کارشناسان مختلف این حوزه بود. 
به گزارش ایسنا، این خبر مروری است بر مهمترین خبرهای حوزه‌های مختلف حقوقی و قضائی از قول مسئولان و کارشناسان آن در هفته‌ای که سپری شد:
مبادله محکومان به حبس اقدامی انسان دوستانه است

در اولین روز این هفته، رئیس کمیته انتقال محکومان وزارت دادگستری در پی تحویل یکی از محکومان به حبس ایرانی به مقامات کشورمان در قزاقستان و انتقال وی به کشور به منظور گذرانیدن باقیمانده دوره محکومیت‌اش، گفت: مبادله محکومان به حبس با کشورها اقدامی انسان دوستانه و از اولویت‌های برنامه‌های کاری ماست و آن را اقدامی بشر دوستانه و در راستای موازین حقوق بشر می‌دانیم.
عباسی با اشاره به مجازات‌های شدیدی که در کشورهای آسیای میانه در قبال قاچاق مواد مخدر وجود دارد به هموطنانمان نیز هشدار داد به قوانین کشورها احترام بگذارند و از ارتکاب جرم پرهیز نمایند.
عفو و تخفیف ۵۸۲ نفر از محکومین تعزیرات با موافقت رهبری

مدیرکل نظارت بر اجرای احکام سازمان تعزیرات حکومتی هم از عفو و تخفیف مجازات ۵۸۲ نفر از محکومان سازمان تعزیرات حکومتی با موافقت رهبر معظم انقلاب به مناسبت عید فطر خبر داد و اعلام کرد: به مناسبت فرا رسیدن عید سعید فطر تعداد ۶۹۱ نفر از محکومین محاکم عمومی و انقلاب، سازمان قضائی نیروهای مسلح و سازمان تعزیرات حکومتی از سراسر کشور مورد عنایت مقام معظم رهبری (مدظله العالی) قرار گرفته که از این تعداد، ۵۸۲ نفر از محکومین سازمان تعزیرات حکومتی مشمول عفو یا تخفیف مجازات واقع شده‌اند.

ایراد شورای نگهبان به لایحه تابعیت فرزندان  

سخنگوی شورای نگهبان هم در نشست خبری با خبرنگاران، نظرات شورای نگهبان در رابطه با آخرین لوایح و مصوبات بررسی شده در این نهاد را اعلام کرد و گفت: لایحه‌ای داشتیم که چندین بار بین مجلس و شورای نگهبان رفت و برگشت داشت و آن هم لایحه حفاظت از خاک بود که در نهایت عدم مغایرت این لایحه با شرع و قانون اساسی اعلام شد.
عباسعلی کدخدایی در رابطه با لایحه اصلاح تعیین تکلیف تابعیت فرزندان حاصل از ازدواج زنان ایرانی با مردان خارجی نیز عنوان کرد: این لایحه با قانون فعلی تفاوت چندانی ندارد و نظر هر دلسوزی را به خود جلب می‌کند. فقهای شورای نگهبان معتقد بودند در ماده اول این لایحه مسائل امنیتی حذف شده است. موارد دیگری نیز در رابطه با این لایحه به مجلس شورای اسلامی ارسال شده است.
وی در رابطه با نظر شورای نگهبان برای برگزاری انتخابات الکترونیکی هم گفت که در این زمینه اعلام نظر کردیم. اگر در وزارت کشور آمادگی برای برگزاری انتخابات الکترونیک وجود داشته باشد از ناحیه شورا مشکلی نیست و آمادگی وجود دارد.

فراخوان رئیس قوه قضائیه درباره مشارکت‌جویی از مردم و نخبگان در روند تحولات دستگاه قضائی

رئیس قوه قضائیه در خصوص مشارکت‌جویی از مردم و نخبگان در روند تحولات دستگاه قضائی فراخوانی اعلام کرد و طی آن از مردم خواست تا زمانی که سامانه اختصاصی دستگاه قضائی برای ارتباط دو سویه با مردم و نخبگان در دسترس قرار بگیرد، صفحات متعلق به وی در رسانه‌های اجتماعی، یکی از مسیرهای دریافت نظرات مردم و نخبگان خواهد بود.
جلسه محاکمه ۱۴ متهم ارزی برگزار شد

دادگاه رسیدگی به اتهامات چند متهم ارزی به ریاست قاضی موحد در شعبه یک دادگاه ویژه رسیدگی به مفاسد و جرایم اقتصادی در اولین روز این هفته برگزار شد. این پرونده در دادسرای زاهدان تشکیل شده، اما به موجب استجازه قوه قضائیه از مقام معظم رهبری در استان‌هایی که دادگاه ویژه تشکیل نشده پرونده‌هایی که با موضوع جرایم اقتصادی هستند به تشخیص معاون اول قوه قضائیه به شعب ویژه تهران ارجاع می‌شوند و دادستان مرکز همان استان در دادگاه شرکت می‌کند.
در این جلسه، کیفرخواست متهمان توسط حجت الاسلام والمسلمین موحدی راد، دادستان مرکز سیستان و بلوچستان قرائت شد و وی اعلام کرد: حمیدرضا رنود به اخلال در نظام اقتصادی کشور از طریق قاچاق عمده ارز و طرق مختلف دیگر به مبلغ ۳۳ میلیارد تومان متهم است.

دادگاه پرونده واژگونی اتوبوس دانشگاه آزاد برگزار شد

اولین جلسه رسیدگی به پرونده متهمان حادثه سقوط اتوبوس دانشگاه آزاد در شعبه ۱۰۵۷ مجتمع کارکنان دولت نیز به ریاست قاضی عالیشاه برگزار شد که در این دادگاه شکات، متهمان، وکلای مدافع، خانواده جانباختگان و تعدادی از مصدومان حضور داشتند و نماینده دادستان به قرائت کیفرخواست پرداخت و در ادامه شکات، شکایت خود را مطرح کردند.
روز پنجم دیماه ۱۳۹۷ یک دستگاه اتوبوس دانشگاه علوم تحقیقات تهران که در حال انتقال دانشجویان بود، واژگون شد که این حادثه، ۱۰ کشته و ۲۸ مصدوم بر جای گذاشت.

بازدید سرزده رئیسی از مرکز ارتباطات مردمی قوه قضائیه

در دومین روز این هفته نیز، رئیس قوه قضائیه به صورت سرزده از مرکز ارتباطات مردمی قوه قضائیه (۱۲۹) بازدید کرد و ضمن حضور در مرکز مدیریت خطوط، از نزدیک در جریان روند اتصال خطوط تلفنی مردم به کارشناسان حقوقی، میزان تماس‌های تلفنی، میزان معطلی مردم و کیفیت پاسخگویی کارشناسان قرار گرفت و دستورات لازم را برای بهبود فرآیندهای موجود صادر کرد.
رئیس قوه قضائیه همچنین برخی از پیام‌های ضبط‌شده مردمی و مشکلات اعلام‌شده از سوی شهروندان را شنید و مورد ارزیابی قرار داد.

دومین جلسه دادگاه ۱۴ متهم ارزی برگزار شد

دومین جلسه رسیدگی به اتهامات ۱۴ متهم پرونده ارزی در شعبه اول دادگاه ویژه رسیدگی به جرایم اخلالگران در نظام اقتصادی برگزار شد. همچنین در این جلسه دادستان مرکز استان سیستان و بلوچستان و متهمین و وکلا حضور داشتند و ادامه کیفرخواست استماع شد.

ارتباط ۵۰ هزار پرونده تعزیرات با حوزه بهداشت و درمان

معاون وزیر دادگستری و رئیس سازمان تعزیرات حکومتی در جلسه مشترک با رئیس و مدیران سازمان غذا و دارو گفت: ۵۰ هزار پرونده سازمان تعزیرات مربوط به حوزه بهداشت و درمان است که این رقم برابر با یک دوازدهم پرونده‌های تعزیرات می‌باشد.

زمانی پای میز مذاکره با کانون وکلا می‌رویم که به رسمیت شناخته شویم

در ادامه خبرهای دومین روز این هفته، رئیس مرکز وکلا، کارشناسان رسمی و مشاوران خانواده قوه قضائیه در اولین نشست سراسری این مرکز با کارآموزان آزمون وکالت سال ۹۶ این مرکز در رابطه با پیشنهاد ادغام این مرکز با کانون وکلای دادگستری، گفت: هر روز از هیئت مدیره کانون وکلا می‌خواهند با ما مذاکره کنند اما من این را تا زمانی که شأن وکلای مرکز حفظ نشود، نمی‌پذیرم و زمانی پای میز مذاکره می‌رویم که به رسمیت شناخته شویم.
علی بهادری جهرمی همچنین اظهار کرد: آقای مؤمنی به من گفتند این آئین نامه جدید در مورد مرکز را اجرا نکن اما من پشیمان نیستم و اگر به گذشته برگردم باز هم این آئین نامه را اجرا خواهم کرد. من از کودکی عادت داشتم که اگر بخواهم کاری انجام شود باید انجام شود.

سومین روز هفته‌ای که سپری شد نیز همراه با خبرهای مهمی در حوزه‌های مختلف حقوقی و قضائی بود.
نهمین جلسه رسیدگی به پرونده بانک سرمایه

نهمین جلسه رسیدگی به اتهامات ۳۰ متهم دیگر بانک سرمایه در شعبه سوم دادگاه ویژه رسیدگی به مفاسد اقتصادی به ریاست قاضی مسعودی مقام برگزار شد.

مدیرعامل پیشین بانک سرمایه در دادگاه: فعالیتم در چارچوب قانون بانکداری بدون ربا بوده است

محمدرضا خانی، مدیرعامل پیشین بانک سرمایه که به عنوان یکی از متهمان این پرونده در حال محاکمه است گفت که تمام فعالیتش در زمان هیئت مدیره وقت، در چارچوب بانکداری بدون ربا بوده است. همچنین در این جلسه قهرمانی نماینده دادستان نیز توضیحاتی را در خصوص دفاعیات خانی بیان کرد و گفت من برای توضیحاتم با مدارک کامل آمده و تقاضای تخته هم داده‌ام.
مشایی به اوین بازگشت
خبر دیگری که در سومین روز این هفته منتشر شد این بود که اسفندیار رحیم مشایی رئیس دفتر رئیس دولت دهم که از ۶ خرداد ماه همراه بقایی به مرخصی آمده بود، به اوین برگشت.
یکی از پرونده‌های جنجالی پرونده اسفندیار رحیم مشایی رئیس دفتر رئیس دولت دهم بود که حسب دستور قضائی بازپرس دادسرای عمومی تهران ۲۶ اسفند ماه سال ۹۶ توسط مأموران پلیس دستگیر و به منظور انجام تحقیقات بازداشت شد.

ضارب دو محیط بان مازندرانی به ۱۵ سال حبس محکوم شد

رئیس کل دادگستری مازندران هم اعلام کرد که ضارب دو محیط بان مازندرانی به ۱۵ سال حبس و پرداخت دیه محکوم شد. طی این حادثه که فروردین ماه ۱۳۹۶ در جنگل‌های نکا اتفاق افتاد ضارب با شلیک پنج تیر ساچمه‌ای از تفنگ شکاری، دو محیط بان را در حین انجام وظیفه مصدوم کرد و از صحنه گریخت.

یکی از ضاربان خرس تلف شده در سوادکوه، دستگیر شد
همچنین دادستان سوادکوه هم از دستگیری متهم به اتلاف یک قلاده توله خرس در این شهرستان خبر داد و گفت: پرونده قضائی برای ضاربان این توله خرس در دادسرای عمومی و انقلاب شهرستان سوادکوه تشکیل و با پیگیری عوامل انتظامی یکی از متهمین شناسایی و دستگیر شد. پرونده متهم نیز برای انجام تحقیقات تکمیلی در یکی از شعبات دادسرای عمومی و انقلاب سوادکوه در حال رسیدگی است.

جامعه حقوقی به سادگی از کنار ادعای علی مطهری نخواهد گذشت

رئیس اتحادیه سراسری کانون‌های وکلای دادگستری (اسکودا) هم در پیامی اینستاگرامی در خصوص اظهارنظر علی مطهری مبنی بر اینکه برخی مواد قانون آئین دادرسی کیفری بدون اینکه به صحن مجلس بیایند به عنوان قانون ابلاغ شده‌اند، واکنش نشان داد و گفت: جامعه حقوقی به سادگی از کنار این ادعا نخواهد گذشت.
شهبازی نیا همچنین گفت: به نظر می‌رسد آقای لاریجانی رئیس محترم مجلس باید به صورت شفاف در این مورد پاسخگو باشند. جناب آقای مطهری هم لازم است توضیح دهند که به عنوان نایب رئیس مجلس در سال‌های اخیر، چرا با علم به این موضوع و با وجود اعتراض گسترده نهاد وکالت تاکنون سکوت اختیار کرده بودند؟»
جنتی: شورای نگهبان آماده برگزاری انتخابات در بعد نظارتی است
در ادامه خبرهای سومین روز این هفته، دبیر شورای نگهبان هم در حاشیه سفر به مشهد گفت: شورای نگهبان برای برگزاری انتخابات در بعد نظارتی آمادگی دارد و مدیران دولتی نیز باید در جهت اجرای قانون تلاش کنند.

کشف ۲۸ هزار لیتر سوخت قاچاق در محور کرمان- بم

مدیرکل تعزیرات حکومتی استان کرمان هم از جریمه ۶ میلیاردی عامل قاچاق سوخت خبر داد و گفت: از یک دستگاه خودرو تانکر نفت‌کش ۲۸ هزار لیتر نفت گاز کشف شد.

ارائه خدمات مشاوره حقوقی به مردم باید توسعه یابد

رئیس قوه قضائیه هم در جلسه مسئولان عالی قضائی با بیان اینکه از بررسی مصادیقی که مردم به واسطه آنها به دستگاه قضائی مراجعه می‌کنند می‌توان به موضوعات و مشکلاتی دست یافت که نیازمند برطرف ساختن از طریق دولت، مجلس و قوه قضائیه است، بر ضرورت توسعه ارائه خدمات مشاوره حقوقی به مردم جهت کاهش ورودی پرونده‌ها به دستگاه قضائی تاکید کرد.
سیدابراهیم رئیسی با اشاره به دیدار اخیر نخست وزیر ژاپن با رهبر معظم انقلاب اسلامی و پاسخ مقام معظم رهبری به میانجیگری آبه برای رساندن پیام دونالد ترامپ رئیس جمهوری ایالات متحده آمریکا تصریح کرد: پاسخ مقتدرانه و عزتمندانه مقام معظم رهبری (حفظه الله تعالی) به نخست وزیر ژاپن، ترکیبی از خردمندی دیپلماتیک و رفتار انقلابی بود و بیانات ایشان، همان پاسخ صریح ملت بزرگ ایران بود که باعث بالندگی و افتخار است.
وی با اشاره به مطالبه مردم از دولت و دستگاه‌های امنیتی و قضائی برای برخورد جدی با مفاسد اقتصادی هم تاکید کرد: مفاسد اقتصادی، چه کم باشد و چه زیاد، امروز به هیچ عنوان از سوی جامعه تحمل نمی‌شود و ما هم مصمم هستیم که ضمن رسیدگی دقیق و سریع به پرونده‌ها و موضوعاتی که امروز دغدغه مردم هستند، اطلاع رسانی مطلوب را در خصوص این پرونده‌ها انجام دهیم.

تعیین وقت رسیدگی به پرونده پرهام آزادشهر با ۳۰۰۰ شاکی، به زودی

رئیس کل دادگستری گلستان هم گفت که وقت رسیدگی به پرونده پرهام آزادشهر به زودی تعیین می‌شود و دادگاه رسیدگی به جرایم اقتصادی به صورت یک شعبه ویژه در دادگاه انقلاب مرکز استان تشکیل و برای قضات آن نیز ابلاغ صادر شده است.

اطلاعیه سازمان زندان‌ها در خصوص قتل یکی از زندانیان

روابط عمومی سازمان زندان‌ها نیز در پی وقوع حادثه ضرب و جرح یکی از زندانیان در مجتمع ندامتگاهی تهران بزرگ در تاریخ ۲۰ خرداد سال جاری توسط ۲ تن از زندانیان و فوت این زندانی اطلاعیه‌ا‎ی صادر و توضیحاتی را در خصوص این موضوع ارائه کرد.

دستور رئیس قوه قضائیه برای بررسی قصور احتمالی در مورد قتل اخیر در زندان تهران بزرگ

سخنگوی قوه قضائیه نیز با تشریح جزئیات مضروب و به قتل رسیدن مرحوم علیرضا شیرمحمدعلی، از دستور رئیس قوه قضائیه به سازمان زندان‌ها و دادستانی کل کشور برای بررسی قصور احتمالی مأموران خبر داد و به بیان توضیحاتی در این رابطه پرداخ و گفت: پرونده قتل مرحوم علیرضا شیرمحمدعلی با حساسیت و جدیت تمام توسط دادسرای عمومی و انقلاب رسیدگی و همانند برخی پرونده‌های ویژه دیگر با گذشت ۴۸ ساعت از وقوع قتل، تحقیقات دادسرایی آن انجام و پرونده با صدور کیفرخواست به دادگاه کیفری یک استان تهران ارجاع و در دادگاه نیز به صورت ویژه و در حداقل زمان قانونی رسیدگی خواهد شد، این پرونده دو متهم دارد. متهم ردیف اول متهم به قتل عمدی و نیز متهم ردیف دوم، متهم به معاونت در قتل عمد می‌باشد.

در چهارمین روز هفته‌ای که پشت سر گذاشتیم نیز شاهد انتشار خبرهای مهمی در حوزه‌های مختلف حقوقی و قضائی و از زبان کارشناسان و مسئولان این حوزه بودیم.
توقیف اکران «ماهمه باهم هستیم» در کرمان

دادستان عمومی و انقلاب مرکز استان کرمان اعلام کرد که به لحاظ تبعات اجتماعی دستور توقیف اکران فیلم سینمایی "ما همه با هم هستیم" در سراسر سینماهای استان کرمان صادر شده است.
"دادخدا سالاری" در تشریح جزئیات این خبر اظهار کرد: پس از رصد فضای مجازی توسط معاونت رصد فضای مجازی و معاونت حقوق عامه دادسرای مرکز کرمان و با توجه به واکنش‌های اجتماعی در بین مردم استان در خصوص لهجه کرمانی بازیگری که در نقش فروشنده موادمخدر بازی می‌کرد و موجب اعتراضات شدید مردمی شده دستور توقیف اکران این فیلم در سطح استان کرمان صادر و اقدامات مقتضی در خصوص پیگیری موضوع صادر شده است.

تفهیم اتهام و صدور کیفرخواست برای ۳۰ کارشناس رسمی دادگستری در پرونده بانک سرمایه

نماینده دادستان تهران در دهمین جلسه رسیدگی به اتهامات متهمین پرونده بانک سرمایه گفت: در پرونده صندوق فرهنگیان و بانک سرمایه حدود ۳۰ کارشناس رسمی دادگستری تفهیم اتهام شدند یا در آستانه تفهیم اتهام و صدور کیفرخواست هستند.

اطلاعیه منابع انسانی سازمان تعزیرات در مورد پذیرفته شدگان ششمین آزمون متمرکز استخدامی

اداره کل منابع انسانی سازمان تعزیرات حکومتی نیز با صدور اطلاعیه‌ای شرایط ثبت نام پذیرفته شدگان این سازمان در ششمین آزمون متمرکز دستگاه‌های اجرایی را اعلام کرد.
در بخشنامه اداره کل منابع انسانی سازمان تعزیرات حکومتی شرایط ثبت نام پذیرفته شدگان این سازمان در ششمین آزمون متمرکز دستگاه‌های اجرایی اعلام و خواسته شده است که پذیرفته شدگان نهایی ششمین آزمون مشترک فراگیر دستگاه‌های اجرایی «برای انجام مراحل اولیه استخدام و تکمیل فرم‌های مربوطه در روز شنبه مورخ ۰۱/‏۰۴/‏۹۸‬ به مدت ۳ روز با همراه داشتن اصل و کپی تمامی مدارک و ۶ قطعه عکس به امور اداری استان‌های محل تشکیل پرونده مراجعه کنند.»

محسنی اژه‌ای: برنامه‌های جدی برای حمایت از آمران معروف و گزارشگران فساد داریم

معاون اول قوه قضائیه با اشاره به ماده ۴۷۷ قانون آئین دادرسی کیفری، گفت: در این مدت کوتاه با یک اقدام انقلابی و زحمت فوق العاده همکاران ما، بیش از ۶۰۰ پرونده از این ماده ۴۷۷ تعیین تکلیف قطعی شده و بیش از ۲۰۰۰ پرونده توسط رئیس قوه قضائیه جهت بررسی دوباره امضا شد.
همچنین محسنی اژه‌ای با نزدیک بودن به آغاز هفته قوه قضائیه اسامی روزهای این هفته را اعلام کرد.

وفاق خوبی بین سه قوه وجود دارد

وزیر دادگستری هم در جریان سفر خود به استان یزد در دیدار با آیت الله ناصری یزدی نماینده ولی فقیه در استان و امام جمعه یزد با اشاره به این‌که امروز وحدت و وفاق خوبی بین سه قوه وجود دارد گفت: وفاق، همدلی و وحدت بین سه قوه مجریه، مقننه و قضائی می‌تواند بسیاری از مشکلات کشور را برطرف کند.
سید علیرضا آوایی افزود: کشور در حال حاضر در شرایط بی‌سابقه و یا کم سابقه‌ای است.

اختلاس در شهرداری زابل؛ شهردار با وثیقه چندین میلیاردی آزاد است

دادستان عمومی و انقلاب مرکز سیستان وبلوچستان هم گفت: شهردار زابل با قید وثیقه چندین میلیاردی آزاد شده و روند بررسی پرونده وی ادامه دارد.
حجت‌الاسلام علی موحدی راد درباره آخرین وضعیت پرونده اختلاس در شهرداری زابل، اظهار کرد: بر اساس قانون بازداشت موقت به این منظور است که متهم با کسی تبانی نکند و در جمع آوری اسناد خللی ایجاد نشود اما بعد از اینکه اسناد و مدارک مورد نیاز پرونده به طور کامل جمع آوری شد متهم با قرار وثیقه از بازداشت موقت آزاد می‌شود. دادستان عمومی و انقلاب مرکز سیستان و بلوچستان گفت: شهردار زابل به قید وثیقه چندین میلیاردی قریب به یک ماه قبل آزاد شده است.

۲ درصد پرونده‌های قاچاق در تعزیرات را کالاهای دخانی تشکیل می‌دهد

رئیس سازمان تعزیرات حکومتی هم در چهارمین روز هفته‌ای که سپری شد، گفت: مجموعاً ۱۰ درصد تمام پرونده‌های سازمان تعزیرات حکومتی مربوط به قاچاق کالا است که حدود ۲ درصد از آن مربوط به قاچاق کالای دخانی بوده و با بهره گیری از توانمندی بخش‌های دیگر می‌توانیم به سمت برخورد با قاچاق در سطح کلان برویم.
تجلیل از قضات پیشکسوت دیوان عالی کشور با بیش از ۶۰ سال خدمت قضائی

مراسم تجلیل از قضات پیشکسوت دیوان عالی کشور با بیش از ۶۰ سال خدمت قضائی، در چهارمین روز این هفته، در سالن هیأت عمومی دیوان عالی کشور برگزار شد و حجت الاسلام و المسلمین مرتضوی مقدم ضمن تجلیل از ۴ قاضی پیشکسوت دیوان عالی کشور در این مراسم، اظهار کرد: حضرات و اساتید از شایسته‌ترین و باسابقه‌ترین قضات دیوان عالی کشور هستند که با این سابقه کاری در بین همکاران قضائی کشور می‌درخشند.

پنجمین روز از هفته‌ای که سپری شد نیز همراه با خبرهای مختلف در حوزه‌های حقوقی و قضائی بودیم.
اولین جلسه رسیدگی به پرونده کیمیا خودرو آغاز شد

اولین جلسه رسیدگی به اتهامات متهمان پرونده شرکت کیمیا خودرو، در شعبه چهارم دادگاه ویژه مفاسد اقتصادی به صورت علنی و به ریاست قاضی صلواتی برگزار شد.
پانزده متهم این پرونده، به اتهام مشارکت یا معاونت در انجام عملیات واسپاری (لیزینگ) بدون اخذ مجوز از بانک مرکزی و مشارکت در کلاهبرداری شبکه‌ای محاکمه می‌شوند.
پرونده کیمیا خودرو با ۱۱۰ جلد، ۱۱۷۰ نفر شاکی دارد و اولین جلسه رسیدگی به این پرونده با حضور تعدادی از شکات پرونده برگزار شد.

اظهارات علی مطهری زنگ خطری برای حقوق عمومی در کشور است

رئیس کانون وکلای دادگستری مرکز هم در واکنش به اظهار نظر علی مطهری درباره نحوه تصویب برخی مواد قانون آئین دادرسی کیفری گفت که این اظهارات، زنگ خطری برای حقوق عمومی است.
به گزارش ایسنا، عیسی امینی در این باره نوشت: اظهارات دکتر علی مطهری در مورد نحوه‌ی تصویب تبصره‌ی ماده‌ی ۴۸ قانون آئین دادرسی کیفری در مورد وکلای مورد تأیید رئیس قوه قضائیه که مورد اعتراض مستمر کانون‌های وکلای دادگستری، رسانه‌ها و حقوقدانان کشور در این چهار سال قرار گرفته بوده است زنگ خطری برای حقوق عمومی در کشور است. زیرا ایشان مدعی شدند این حکم نه در صحن مجلس به تصویب رسید و نه مصداق اصل ۸۵ و صلاحیت کمیسیون در تصویب آن بوده است.
در صورت احراز درستی اظهارات ایشان مشخص می‌شود یکی از احکام محدودکننده‌ی حقوق متهم سال‌ها به عنوان قانون و آن هم از مرجع قانونگذاری مجری بود و حال آنکه اصلاً قانونی تصویب نشده بود.

شهردار سابق در البرز به اتهام فساد مالی بازداشت شد

در ادامه خبرهای پنجمین روز این هفته، دادرس شعبه چهارم دادگاه عمومی بخش چهارباغ از بازداشت شهردار سابق چهارباغ در خصوص اتهام فساد مالی خبر داد و گفت: پیرو پرونده دستگیری اعضای شورای شهر چهارباغ، شهردار سابق چهارباغ روز گذشته بازداشت شد.
این مقام قضائی با بیان اینکه این فرد به اتهام فساد مالی بازداشت شده است، خاطرنشان کرد: تخلفات مالی بیشتری محرز شده و پرونده در حال تحقیقات و احضار مطلعان و افراد مرتبط با پرونده است و حجم تخلفات بیش از چندین میلیارد می‌باشد.

بازدید دادستان تهران از دادسرای جنایی

دادستان تهران هم از دادسرای جنایی بازدید کرد و با حضور در شعب مختلف بازپرسی دادسرای جنایی، عملکرد این شعب را مورد ارزیابی قرار داد.
همچنین القاصی مهر با قدردانی از تلاش‌های انجام شده از سوی قضات و کارکنان این دادسرا، با برخی از مراجعین از نزدیک دیدار کرد و ضمن استماع درخواست‌های آن‌ها، دستورات لازم را صادر کرد.

قوانین ما به شدت ضد تولید هستند

معاون فرهنگی قوه قضائیه با بیان اینکه قوانین کشور به شدت ضد تولید هستند گفت که این قوانین نه تنها حمایتی از تولید کننده نمی‌کنند بلکه موانع فراوانی بر سر این کار مفید و قانونی ایجاد می‌کنند. قاعدتاً عقلانیت اقتصادی شما را دعوت به سرمایه گذاری در یک واحد تولیدی نمی‌کند. ما در کشور کمبود سرمایه نداریم بلکه کمبود مدیریت سرمایه داریم. نقدینگی در کشور ما روز به روز افزایش می‌یابد و طبیعتاً باید کاری کنیم که مسیر سرمایه گذاری هموار شود و سرمایه‌های سرگردان از بازار دلالی به سمت تولید بیایند. در این زمینه اولین مشکل مشکل قانونی است.

موضع رهبر معظم انقلاب در دیدار نخست وزیر ژاپن دولت آمریکا را تحقیر کرد

دبیر شورای نگهبان هم در پنجمین روز هفته‌ای که سپری شد، گفت: موضع رهبر معظم انقلاب در دیدار نخست وزیر ژاپن، دولت آمریکا را تحقیر کرد و در تاریخ ماندگار شد.
آیت الله جنتی افزود: همانطور که نمایندگان محترم مجلس در بیانیه تشکرآمیز خود مطرح کردند، نوع رفتار رهبر انقلاب با نخست وزیر ژاپن بر ۳ اصل عزت، حکمت و مصلحت استوار بود.

تاکید دادستان تهران بر حمایت از آمرین به معروف و ناهیان از منکر و برخورد با هنجار شکنان

دادستان تهران در نشست بررسی وضعیت آسیب‌های اجتماعی گفت: با کسانی که به صورت سازمان یافته به هنجارشکنی اقدام کرده و اهداف دشمن را در زمینه بی عفتی و بی حجابی ترویج می‌کنند، قاطعانه برخورد می‌شود.
علی القاصی مهر با اشاره به پدیده‌های نوظهوری که امروزه جامعه با آن روبرو است به برنامه ریزی‌های دشمن در حوزه شبیخون فرهنگی و زمینه نفوذ در بین جوانان اشاره کرد و با انتقاد از بی مسئولیتی برخی از نهادهای متولی اظهار کرد: ادامه این وضع به نحوی است که امنیت عمومی جامعه را به خطر می‌اندازد خیلی از جرایم مهم نتیجه بی بند و باری‌های اخلاقی، بی نظمی‌های شهری و ناهنجاری‌های اجتماعی است.
دادستان تهران اعلام کرد: شعب ویژه‌ای در دادسرا و دادگاه جهت رسیدگی و برخورد فوری، ویژه و خارج از نوبت با جرایم و مفاسد علنی در حوزه ناهنجاری‌های اخلاقی و اجتماعی اختصاص یافته است.

تشکیل شعب ویژه برای رسیدگی به گزارش‌های کمیسیون اصل ۹۰ ۱۶۰۰ زندانی مهریه آزاد شدند

رئیس قوه قضائیه هم با تاکید بر ضرورت اتقان هر چه بیشتر و جمع آوری ادله به شکل مطلوب برای به نتیجه رسیدن گزارش‌های ارجاعی کمیسیون اصل ۹۰ مجلس شورای اسلامی به دستگاه قضائی، از تعیین شعبی ویژه برای رسیدگی به برخی گزارش‌های این کمیسیون نظیر تحقیق و تفحص‌ها در آینده‌ای نزدیک خبر داد.
رئیسی در خصوص نظارت بر فضای مجازی نیز تصریح کرد: به هیچ عنوان محدودیت بی دلیل یا باز گذاشتن بی حساب و کتاب در خصوص فضای مجازی پذیرفته نیست. اعتقاد ما در مورد فضای مجازی که مواهب بسیاری برای مردم دارد، این است که این فضا مدیریت شود و مدیریت فضای مجازی نیز به معنای بستن این فضا نیست.

از آغاز تیرماه شاهد تحولات قابل توجهی در فضای مجازی خواهیم بود

دادستان کل کشور هم در پنجمین روز این هفته گفت: اقدامات خوبی را در راستای رفع مشکلات فضای مجازی در ماه‌های گذشته داشتیم و از آغاز تیرماه نیز شاهد تحولاتی قابل توجه در فضای مجازی خواهیم بود.
منتظری در بخش دیگری از سخنان خود عنوان کرد: سال‌هاست دنبال این هستیم که مشکلات فضای مجازی را از بین ببریم، در کنار استفاده از فضای مجازی که فناوری ارزشمندی است اما متأسفانه به دلیل رهاکردن این فضا و نبود مدیریت کافی بر آن، شاهد آثار سو و تبعات منفی هستیم. اقدامات خوبی را در راستای رفع مشکلات این فضا در ماه‌های گذشته داشتیم و از آغاز تیرماه نیز شاهد تحولاتی قابل توجه در فضای مجازی خواهیم بود.
وی افزود: ما بایستی زیرساخت‌ها را آماده کنیم و در راستای تحقق انتظارات مقام معظم رهبری از شورای عالی فضای مجازی و دستگاه قضا، این فضا را هرچه سریع‌تر پاکسازی کنیم و از دستبردهایی که دشمن از این طریق به کشورمان وارد می‌کند و ضربه‌هایی را که به حیثیت، شرف، آبرو و خانواده‌های ما وارد می‌کند، کاهش دهیم.

نیکوکاران تهرانی ۷۷ زندانی جرایم غیرعمد را در ماه مبارک رمضان آزاد کردند

مدیر کل زندان‌های استان تهران هم با تقدیر از عملکرد مثبت ستاد دیه بخصوص طی ماه مبارک رمضان گفت: با همت والای نیکوکاران استان، همکاری رؤسای دادگستری‌های تابعه در خصوص قبولی اعسار زندانیان نیازمند، گذشت سخاوتمندانه بسیاری از شکات و تلاش کارکنان ستاددیه استان تهران و همچنین مددکاران زندان‌ها، طی ماه مبارک رمضان، تعداد ۷۷ نفر با مجموع بدهی ۲۱ میلیارد و ۸۰۵ میلیون تومان، از طریق قبولی اعسار توسط مراجع قضائی، گذشت بخشی از طلب توسط شکات و کمک‌های نیکوکاران توسط این نمایندگی آزاد شده، به آغوش خانواده بازگشتند.
برنامه‌های هفته قوه قضائیه امسال با رویکرد متفاوت برگزار می‌شود

رئیس کل دادگستری استان تهران نیز در خصوص برنامه‌های گرامیداشت هفته قوه قضائیه گفت: بنای ریاست قوه بر این است که امسال، این برنامه‌ها با رویکردی متفاوت به مرحله اجرا درآید که در نتیجه آن شاهد ارتقا اعتماد عمومی نسبت به دستگاه قضا اعم از درون و بیرون باشیم.

همه دستگاه‌ها مأموریت پیشگیری از جرم و ناهنجاری را بر عهده دارند

رئیس قوه قضائیه در نخستین جلسه شورای عالی پیشگیری از وقوع جرم بر مأموریت همه دستگاه‌ها در کشور در حوزه پیشگیری از جرم تاکید کرد و گفت: بدون تردید و به معنای عام همه دستگاه‌ها در کشور مأموریت پیشگیری از وقوع جرم و ناهنجاری را بر عهده دارند.
رئیسی با تاکید بر اینکه پیشگیری از وقوع جرم، مسئله بسیار مهمی است، گفت: در این رابطه مجامع فرهنگی، علمی و اجتماعی می‌توانند مساعدت بسیاری کنند.

در ششمین روز هفته‌ای که سپری شد هم خبرهای دیگری را در حوزه‌های مختلف حقوقی و قضائی شاهد بودیم.
رویکرد قوه قضائیه نسبت به کانون وکلا مثبت است

معاون حقوقی رئیس قوه قضائیه گفت: بعد از بازنگری کامل بر قوانین مادر، این قانون برای ۱۰۰ سال آینده کافی است و کشورهای دیگر هم از آن استفاده خواهند کرد.
حجت الاسلام محمد مصدق در نشست علمی تحت عنوان "تحول حقوق کیفری در جنایت عمدی از دیدگاه قانون مجازات اسلامی جدید" اظهار کرد: به صورت کلی رویکرد قوه قضائیه در این مقطع نسبت به کانون، رویکرد مثبتی است به طوری که رئیس قوه قضائیه دستور دادند مشکلات دستگاه‌های مربوط به قوه قضائیه مرتفع شود. دو قانون مادر قوه قضائیه، قانون مجازات اسلامی و قانون آئین دادرسی کیفری هستند و هر دو این قانون‌ها ابهامات و مشکلاتی دارند که باید مرتفع شوند.
مصدق گفت: در حال حاضر آئین دادرسی کیفری در حال بررسی در مجلس است و چند ماده مطروحه مورد بازبینی قرار گرفت، تنها ماده ۴۷۷ باقی مانده که در هفته آینده تعیین تکلیف خواهد شد و حداکثر تا دو ماه آینده تمام این تحولات به صحن علنی برده خواهد شد.

بازداشت مدیرمالی متخلف یکی از شرکت‌های وابسته به وزارت نفت پیش از خروج از کشور

سخنگوی قوه قضائیه از بازداشت مدیر مالی یکی از شرکت‌های زیر مجموعه و وابسته به وزارت نفت خبر داد و گفت: این فرد پیش از خروج از کشور و توسط وزارت اطلاعات بازداشت شد.
غلامحسین اسماعیلی در خصوص جزئیات بازداشت مدیر مالی متخلف یکی از شرکت‌های زیرمجموعه وزارت نفت پیش از خروج از کشور و توسط وزارت اطلاعات در حالی که با همکاری یک صرافی قصد داشت میلیون‌ها یورو را از کشور خارج کند بیان کرد: متهم ردیف اول پرونده مدیر مالی یکی از شرکت‌های زیر مجموعه و وابسته به وزارت نفت بوده و فرد دوم صرافی بوده که بخشی از پول‌های مربوط به فروش نفت توسط این شرکت زیر مجموعه به حساب وی واریز شده است.
وی خاطرنشان کرد: رقمی که در گزارش وزارت اطلاعات به عنوان ضابط دستگاه قضائی در این پرونده اعلام شده ۲۵ میلیون یورو بوده که به حساب صراف واریز شده و آخرین گزارشی که به ما داده شده ۲۱ میلیون یورو در این حساب موجود بوده است و یک رقم چهار میلیون یورویی بین این دو رقم اختلاف حساب وجود دارد.
انتهای پیام
