لاوروف: اتهام‌های آمریکا علیه ایران را قبول نداریم/ وضع تحریم‌های جدید ضد ایران نگران کننده است
وزیر خارجه روسیه با تاکید بر اینکه روسیه مخالف متهم کردن ایران در حمله به نفتکش‌ها است گفت: روسیه از تحریم‌های آمریکا علیه ایران نگران است.
به گزارش ایسنا به نقل از اسپوتنیک عربی، سرگئی لاوروف، وزیر خارجه روسیه امروز (سه شنبه) اعلام کرد که مسکو به طور قاطع مخالف وارد کردن اتهامات بی‌دلیل به ایران درباره حمله به نفتکش‌ها است. این مساله نیازمند تحقیقات و بررسی‌های فراگیر است.
وی در واکنش به تحریم‌های اخیر آمریکا علیه جمهوری اسلامی ایران که روز گذشته اعلام شد گفت: روسیه در رابطه با تحریم‌های آمریکا علیه ایران نگران است و تحریم‌هایی که علیه مقامات ایران وضع شده است، نشان می‌دهد که بر اساس یک سناریوی خطرناک، وضع به سوی بدتر شدن پیش می‌رود.
به گزارش ایسنا، دونالد ترامپ، رئیس جمهور آمریکا روز دوشنبه در جمع خبرنگاران در کاخ سفید اعلام کرد که تحریم‌هایی علیه آیت‌الله خامنه‌ای، رهبر معظم انقلاب اسلامی و دفتر ایشان وضع کرده است. استیون منوچن، وزیر خزانه‌داری آمریکا نیز با طرح این ادعا که تحریم‌های آمریکا علیه ایران، میلیاردها دلار از دارایی‌های ایران را مسدود کرده است گفت که آمریکا سردار حاجی‌زاده، فرمانده نیروی هوافضای سپاه پاسداران، سردار تنگسیری فرمانده نیروی دریایی سپاه پاسداران، سردار پاکپور، فرمانده نیروی زمینی سپاه پاسداران، سردار عباس غلام شاهی، سردار رمضان زیراهی، سردار یدالله بادین، سردار منصور روانکار و سردار علی عظمایی را تحریم کرده است. وی همچنین مدعی شد که پنج فرمانده نیروی دریایی سپاه پاسداران نیز در لیست تحریم‌های آمریکا قرار گرفته‌اند و محمد جواد ظریف، وزیر خارجه ایران نیز قرار است تحریم شود.
انتهای پیام
