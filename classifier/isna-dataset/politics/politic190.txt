افزایش سالانه ۸ درصدی ورودی پرونده‌ها از علل اطاله دادرسی است
رئیس کل دادگستری گیلان گفت: افزایش سالانه ۸ درصدی ورودی پرونده به محاکم قضایی یکی از علل اطاله دادرسی است که باید در راستای کاهش آن تلاش کنیم.
به گزارش ایسنا، احمد سیاوش پور در اولین گردهمایی فصلی روسای دادگستری ها و دادستان‌های واحدهای قضایی استان گیلان بر تلاش تمامی مسئولان قضایی استان در ارائه مطلوب خدمات قضایی به مردم شریف گیلان تاکید و اظهار کرد: خدمت رسانی به موقع به مردم از موجبات ایجاد بستر اعتماد به قوه قضائیه است.
وی با تاکید بر لزوم کار جهادی در برهه حساس کنونی کشور اظهار داشت: کار جهادی باید با هدف رضایت پروردگار و خشنودی مردم بوده و به زمان و مکان خاصی محدود نباشد.
رئیس شورای قضایی استان افزود: اجرای به موقع و عمل به برنامه ها همواره از تاکیدات مقام معظم رهبری و از انتظارات ایشان از دستگاه قضایی است که امید است مسئولان قضایی در اجرای آن موفق عمل کنند.
وی در ادامه با ابراز خرسندی از انتصاب آیت الله رئیسی به سمت ریاست قوه قضائیه و اشراف و اطلاع ایشان از معضلات و مشکلات دستگاه قضایی اظهار داشت: افزایش سالانه ۸ درصدی ورودی پرونده به محاکم قضایی یکی از علل اطاله دادرسی است که باید در راستای کاهش آن تلاش کنیم.
این مقام ارشد قضایی "املاک و اسناد" را مهم ترین دلیل مراجعات مردم به محاکم قضایی در کشور ذکر کرد و گفت: ساماندهی در دو حوزه اسناد و املاک قطعاً موجب کاهش پرونده های قضایی خواهد شد.
سیاوش پور در پایان از روسای دادگستری ها و دادستان های استان خواست تا با دقت و حساسیت بیشتری به زیر مجموعه خود نظارت کنند زیرا انحراف یک نفر در دستگاه قضایی تاثیر مخربی در جامعه و اذهان مردم خواهد داشت.
انتهای پیام
