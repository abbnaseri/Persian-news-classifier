لاریجانی: استخراج بیت کوین از برق صنعتی خلاف قانون است
رئیس مجلس شورای اسلامی با تاکید بر اینکه استخراج بیت کوین از برق صنعتی خلاف قانون است، گفت: استخراج بیت کوین برق زیادی مصرف می‌کند و همین نوع استفاده‌ها است که مجال تولید را کاهش می‌دهد و چنانچه موردی باشد باید به جد رسیدگی شود.
به گزارش ایسنا، علی لاریجانی در حاشیه بازدید از شرکت صنایع چوب ایزوفام در شهرک صنعتی شمس آباد در جمع خبرنگاران در پاسخ به سوالی در خصوص موضوع مالیات بر ارزش افزوده که به صورت آزمایشی در حال اجرا است، ضمن تبریک هفته صنعت به تولید کنندگان و صنعت گران کشور، گفت: بازدید امروز به خاطر این بود که از اوضاع شهرک صنعتی شمس آباد مطلع شویم و بازدیدی از شرکت صنایع ایزوفام داشته باشیم که چهار محصول جدید خود را امروز رونمایی و افتتاح کرد.

رئیس مجلس شورای اسلامی اضافه کرد: شرکت ایزوفام کار خیلی خوب و سامان یافته‌ای انجام می‌دهد و به عنوان صنعتگر نمونه نیز معرفی شده است.
وی در ادامه گفت: عنوان شده بود که شهرک صنعتی شمس آباد با رکود مواجه است که در جلسه امروز مشکلات صنایع مطرح شد که یکی از آن‌ها موضوع مالیات بر ارزش افزوده است که در حال حاضر به صورت موقت اجرا می‌شود.
لاریجانی با یادآوری اینکه قانون مالیات بر ارزش افزوده قابل تجدید نظر است افزود: کلیات این لایحه در مجلس به تصویب رسیده ولی به این دلیل که جزئیات مختلفی داشت مقرر شد به صورت دو شوری مجدداً در کمیسیون‌ها تخصصی مورد بررسی قرار گیرد.

وی ادامه داد: در نشست با صنعت گران تاکید شد که محصول به مشتریان واقعی ارائه شود تا نظام‌مالیاتی نیز در کشور به درستی پیاده سازی شود.
رئیس قوه مقننه تصریح کرد: در صورت برقراری چنین رابطه‌ای بین خریدار و فروشنده واقعی می‌توان امیدوار بود که مشکلات گذشته مالیاتی صنعت گران را با تفاهم رفع و رجوع کرد.

لاریجانی یادآور شد: در این نباید تردید کرد که سیاست کلی نظام و مجلس حمایت از تولید است و در این راستا باید با کمک به تولید کنندگان مشکلات آنها را حل کرد.

وی ادامه داد: هم چنین باید با اخذ کمک از بانک‌ها و رعایت نظامات مالیاتی و تأمین اجتماعی با توجه به شرایط تولید کنندگان با ظرفیت بیشتری بتوانند به تولید ادامه دهند.

وی در پاسخ به سوالی درباره کمبود برق شهرک‌ها صنعتی که و استخراج بیت کوین با استفاده از برق صنعتی گفت: این اقدام خلاف قانون است چراکه استخراج بیت کوین برق زیادی مصرف می‌کند و همین نوع استفاده‌ها است که مجال تولید را کاهش می‌دهد. چنانچه اگر موردی باشد باید به جد رسیدگی شود. قطعاً برای حل معضلات تولید کنندگان با وزارت نیرو مذاکره خواهم داشت.
لاریجانی درباره اینکه شهرک‌ها صنعتی چه میزان می‌تواند بر اشتغال زایی تأثیر گذار باشد گفت: قطعاً رونق شهرک‌ها صنعتی به ایجاد اشتغال می‌انجامد و لازم است که استاندار تهران نیز جلسات ویژه‌ای برای حل مشکلات شهرک صنعتی شمس آباد تدبیر کند.
وی ادامه داد: ممکن است برخی از این مشکلات مربوط به جنس تکنولوژی مورد استفاده و کهنه باشد یا موضوع سرمایه در گردش مطرح باشد که باید این موضوعات احصا و حل و فصل شود.
لاریجانی تصریح کرد: در حال حاضر در معاونت قوانین مجلس بررسی جدی مختص قوانین تولید صورت گرفته که شامل بررسی قوانین در بخش‌ها صنعت، معدن و کشاورزی می‌شود که تمامی مقررات و قوانین اعم از بخشنامه‌ها و دستورالعمل‌ها را مورد بررسی قرار می‌دهد که این اقدام تا پایان تیرماه نهایی می‌شود و تمامی قوانین مربوط به تولید تنقیح خواهد شد و قوانین زائد مشخص می‌شود.
انتهای پیام
