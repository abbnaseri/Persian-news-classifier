دمشق: تحریم‌های جدید علیه ایران در راستای ادامه سیاست‌های احمقانه دولت ترامپ است
وزارت خارجه سوریه به تحریم‌های اخیر آمریکا علیه جمهوری اسلامی ایران واکنش نشان داد.
به گزارش ایسنا، یک منبع در وزارت خارجه سوریه در گفت‌وگو با خبرگزاری رسمی این کشور (سانا) اعلام کرد که تحریم مسئولان عالی رتبه جمهوری اسلامی ایران توسط آمریکا هیچ ارزشی ندارد و این تحریم‌ها نخواهد توانست به اراده ملت ایران در حفظ حاکمیت و استقلال خود آسیبی وارد کند.
وی گفت: دمشق این اقدام ترامپ که سران و رهبری جمهوری اسلامی ایران را هدف قرار داده است، محکوم می‌کند.
مسئول وزارت خارجه سوریه گفت که این تصمیم در راستای سیاست‌های احمقانه دولت آمریکا علیه کشورهایی است که به حاکمیت و کرامت ملی خود افتخار می‌کنند و تفکرات توسعه‌طلبانه و وابستگی را نمی‌پذیرند.
این منبع ادامه داد که سیاست‌های دولت آمریکا، علت اصلی افزایش تنش در منطقه و جهان است و تهدید جدی برای صلح و امنیت بین‌الملل به شمار می‌رود.
وی خاطر نشان کرد: سوریه با رهبری و ملت ایران برای مقابله با آمریکا ابراز همبستگی می‌کند.

انتهای پیام

