دشمنان سعی می‌کنند مردم را از مسائل اقتصادی و گرانی خسته کنند
دادستان کل کشور گفت: بدون اینکه توقعات مردم را بالا ببریم باید در احقاق حقوق عامه و همچنین جلوگیری از بروز برخی تخلفات ورود پیدا کنیم و یقین داشته باشیم برخورد قضائی در همه حوزه‌ها کارساز نیست بلکه با نصیحت و بیان مشکلات و نارسایی‌ها می‌توانیم در این زمینه موفق عمل کنیم.
به گزارش ایسنا، حجت‌الاسلام محمدجعفر منتظری در مراسم تودیع و معارفه دادستان جدید اردبیل اظهار کرد: دشمنان ما در سه جبهه جنگ تمام عیاری را علیه جمهوری اسلامی ایران آغاز کرده‌اند که عمده این مبارزه در حوزه اقتصادی است که سعی می‌کنند تا مردم را از مسائل و موضوعات اقتصادی و گرانی خسته کنند.
 وی خاطرنشان کرد: به رغم تمام تلاش استکبار جهانی که در این ۴۰ سال سعی کرده تا ملت ایران را با هجمه‌ها، تهدیدها، جنگ‌ها و رویارویی‌های مختلف مواجه کند، جمهوری اسلامی ایران هیبت و صلابت خود را حفظ کرده و قطعاً تسلیم اهداف شیطانی و اهریمنی استکبار جهانی نخواهد شد.
 دادستان کل کشور ادامه داد: ما باید با شرایط اقتصادی موجود جامعه را تطبیق دهیم تا بخش عظیمی از مشکلات معیشتی مردم برطرف شده و زمینه برای اعلام رضایت عمومی فراهم آید.
 وی جبهه دیگر جنگ تمام عیار دشمنان را عرصه فرهنگی اعلام کرد و گفت: دشمن با شبیخون فرهنگی که آن را با استفاده از شبکه‌های اطلاع‌رسانی و فضای مجازی و سایبری به اوج رسانده تلاش می‌کند تا در هر خانه‌ای ورود پیدا کند.
 دادستان کل کشور گفت: اگر ما در جنگ هشت ساله با دشمن در سنگرها و میدان رزم می‌جنگیدیم امروز آنها از طریق فضای مجازی به اتاق تک تک فرزندان ما یورش برده‌اند تا از این طریق بتوانند حیثیت، ناموس و آبروی ما را مخدوش کنند.
 منتظری با هشدار به مسئولان و متولیان حوزه فضای مجازی در مدیریت این بخش بیان کرد: ما هر روز با تنش و دغدغه‌هایی در فضای مجازی روبرو هستیم در حالی که مسئولان دولتی به ویژه وزارت ارتباطات می‌توانند در این حوزه مدیریت شایسته‌ای را انجام داده و از تبدیل این فضا به یک شرایط سخت و دشوار ورود به این فضا جلوگیری کنند.
 وی بیان کرد: ما باید اقداماتمان متناسب با حملات دشمن در این عرصه باشد و به نوعی در مقابل آفند دشمن پدافند صحیحی را اتخاذ کنیم.
 دادستان کل کشور سومین حربه دشمنان را مربوط به مساله نفوذ و ایجاد اختلاف در کشور اعلام کرد و افزود: سربازان گمنام امام زمان با دقت و رصد دقیق سعی دارند تا این گروه‌های جاسوسی و نفوذی را شناسایی کرده و اجازه دخالت آنها را ندهند.
 منتظری بیان کرد: امروز آمریکای متجاوز دشمن درجه یک ما در ایران سعی دارد تا پایگاهی رسمی دایر کند و در کنار آن رژیم صهیونیستی نیز که هیچ جایگاه و پایگاهی در کشور ما ندارد به انواع حربه‌ها روی آورده تا با عوامل نفوذی خود کشور را در عرصه‌های مختلف زمین‌گیر کند در حالی که با مراقبت و هوشیاری مردم و مسئولان این توطئه‌ها نیز خنثی شدنی است.

دادستان کل کشور در ادامه ضرورت دفاع از ارزش‌ها و تحکیم وحدت ملی را به عنوان یک اصل اساسی یادآور شد و تصریح کرد: مدیران باید قدر نعمت را بدانند و زمینه خدمتگزاری مطلوب را به مردم فراهم کنند.
 منتظری ادامه داد: سعی ما باید بر این باشد تا خدمات ما خالصانه و برای جلب رضای الهی باشد و در این مسیر نباید ذره‌ای از خلوص نیت و کمک به حل مشکلات مردم کوتاه بیاییم.
 وی با تجلیل و تکریم از دادستان پیشین اردبیل که به ریاست دادگستری استان اردبیل ارتقا یافته است، اظهار کرد: ما با وسواس دادستان جدید را انتخاب کردیم و امیدواریم در تداوم راه مدیریت قبلی این مجموعه کارها به شکل مطلوب و کیفی به پیش رود تا بتوانیم در رسیدن به اهداف تلاشی مجدانه انجام دهیم.  دادستان کل کشور در ادامه با بیان اینکه مجموعه قضائی باید در برابر احقاق حق مردم و رسیدگی به دعاوی مردم پیشقدم شود، افزود: مردم باید دادگستری را محل تظلم‌خواهی بدانند و به نحوی مجموعه قضائی تلاش کند تا اعتماد مردم به این مجموعه جلب شود.

منتظری ضرورت صداقت، پاکی و قانونمنداری را در مجموعه قضائی استان در جلوگیری از هر گونه فساد در این مجموعه یادآور شد و گفت: با تاکید مقام معظم رهبری و رئیس قوه قضائیه ما با هرگونه فساد در مجموعه قضائی و اداری برخورد می‌کنیم چرا که معتقدیم با دستمال کثیف نمی‌توان آسیب‌های اجتماعی را پاک کرد.
 وی ادامه داد: تلاش ما بر این است تا هرگونه آلودگی و عیوب را از دستگاه قضائی بزدائیم چرا که کوچک‌ترین فساد و تخلف و انحراف مالی و اخلاقی در این مجموعه می‌تواند مردم را بدبین کند.
 دادستان کل کشور ضرورت طهارت و پاکی را در دستگاه قضائی در ارائه خدمات صادقانه به مردم یادآور شد و اظهار کرد: در برخورد با مردم نیز کارکنان و قضات دادگستری باید حسن خلق را رعایت کنند تا مردم در مراجعه به دستگاه قضائی معذب نباشند.
 منتظری اطلاع‌رسانی مردم از برخورد عوامل دستگاه قضائی از طریق درگاه طراحی شده در سایت دادستانی کل کشور را یادآور شد و بیان کرد: این درگاه باز است و ما بدون واسطه با مردم در ارتباط هستیم و آمادگی داریم اظهارنظرها و شکایات آنها را به سرعت رسیدگی کنیم.
 وی گفت: یکی از وظایف دستگاه قضائی توجه به موضوع پیشگیری و کم کردن آسیب‌هاست که در این زمینه مطالعات جامعی در بحث پیشگیری انجام شده و معتقدیم به تنهایی قادر به این کار نیستیم.
 رئیس سابق دیوان عدالت اداری افزود: ما در ۹ سال مسئولیت دیوان عدالت اداری به این نتیجه رسیدیم که ۵۰ درصد آسیب‌های اجتماعی و نیمی از پرونده‌های قضائی می‌تواند با تعامل هم افزایی و هماهنگی دستگاه‌های اجرایی کاهش پیدا کند تا از ورود پرونده‌های انباشت شده به دستگاه قضائی جلوگیری شود.
 منتظری با اشاره به ضرورت کنترل و نظارت در این حوزه را با رفع سوءمدیریت‌ها و برخی کوتاهی و قصورها خاطرنشان کرد: منشأ عمده پرونده‌ها کوتاهی و سهل‌انگاری در دستگاه‌های اجرایی است چرا که ما به راحتی می‌توانیم با اقدامات پیشگیرانه در همان گام‌های اول جلوی بسیاری از مفاسد را بگیریم.
 وی به وجود هزاران پرونده با صدها صفحه بررسی و تحلیل و همچنین صرف هزینه و وقت فراوان در رسیدگی به آنها را یادآور شد و گفت: به هیچ وجه دستگاه‌های اجرایی نباید در برخورد با عوامل غیرقانونی به ویژه در تغییر کاربری‌ها تعلل کند بلکه شهرداری‌ها دهیاری‌ها با ورود به هنگام در جلوگیری از ساخت و سازهای غیرمجاز و تغییر کاربری‌های غیرقانونی می‌توانند جلوی ساخت و سازها و تخلفات رخ داده را بگیرند.
 وی گفت: در سفری که به استان مازندران داشتیم به عینه شاهد قلع و قمع جنگل‌ها و مراتع بودیم که به صراحت مسئولان اجرایی از عجز و ناتوانی خود در مقابله با این پدیده سخن می‌گفتند در حالی که باید در همان مراحل اولیه اجازه بریده شدن درخت جنگل‌ها و ساخت و سازهای غیرمجاز داده نمی‌شد تا اینکه این عوامل و عناصر به پرونده‌ای منجر شود.

دادستان کل کشور تاکید کرد: ما با هم افزایی و همفکری و همدلی سایر دستگاه‌ها به راحتی می‌توانیم از تشکیل و ورود پرونده‌های زیاد به دستگاه قضائی جلوگیری کنیم که در این زمینه برنامه‌های راهبردی نیز در دستور کار است.
 منتظری در مورد دفاع از حقوق عامه و جلوگیری از برخی تضییع حقوق در این زمینه افزود: ما در استان اردبیل نیز به صورت جدی می‌خواهیم تا از حقوق عمومی مردم دفاع کرده و به عنوان مدعی‌العموم در این زمینه ورد کنیم و با تذکر و همچنین اخطارهای به موقع جلوی خسارت‌های هنگفت گرفته شود.
 وی در پایان گفت: بدون اینکه توقعات مردم را بالا ببریم باید در احقاق حقوق عامه و همچنین جلوگیری از بروز برخی تخلفات ورود پیدا کنیم و یقین داشته باشیم برخورد قضائی در همه حوزه‌ها کارساز نیست بلکه با نصیحت و بیان مشکلات و نارسایی‌ها می‌توانیم در این زمینه موفق عمل کنیم.
 انتهای پیام
