چرا امارات در مقابله با ایران عربستان را جلو فرستاده است؟
یک رسانه عربی با اشاره به اینکه امارات بر تجارت و سرمایه گذاری متکی است و تبادلات تجاری زیادی با ایران دارد نوشت که این کشور از متهم کردن ایران به دست داشتن در حادثه الفجیره عقب کشیده است و عربستان را برای اتخاذ مواضع ضد ایرانی جلو فرستاده است.
به گزارش ایسنا، پایگاه خبری الخلیج آنلاین در تحلیلی تحت عنوان "چرا امارات عقب می‌نشیند و عربستان را برای مقابله جلو می‌فرستد" نوشت: امارات بر خلاف سیاست همیشگی و هجومی خود علیه ایران این بار از متهم کردن تهران در حمله به نفتکش‌ها در بندر الفجیره عقب کشیده است که این مساله نشان دهنده تغییر لحن تحریک آمیز اماراتی‌ها علیه ایران است. این تغییر لحن امارات همزمان با منصرف شدن ترامپ از حمله به ایران بعد از سرنگون کردن پهپاد آمریکایی توسط ایرانی‌ها انجام شد. عقب نشینی امارتی‌ها از متهم کردن ایران از سوی رأس هرم دیپلماسی امارات یعنی عبدالله بن زائد، وزیر خارجه این کشور انجام شد؛ وی روز چهارشنبه اعلام کرد که امارات نمی‌تواند هیچ کشوری را در رابطه با حمله الفجیره متهم کند زیرا اطلاعات کافی در دست ندارد.
در ادامه این تحلیل آمده است که موضع جدید بن زائد در تضاد با موضع قبلی وی است زیرا پیش از این مدعی شده بود که دست داشتن ایران در حمله به بندر الفجیره امری آشکار است.
این پایگاه خبری می‌نویسد: قبل از عقب نشینی امارات از موضع خود مسئولان ایرانی اظهارات و اقدامات دیپلماتیک قاطعی علیه امارات اتخاذ کرده بودند که مهم‌ترین آنها احضار کاردار امارت به وزارت خارجه ایران به دلیل پرواز پهپاد آمریکایی سرنگون شده از خاک امارات بود. همچنین حسین شیخ الاسلام، معاون پیشین وزیر خارجه ایران در گفت وگو با این پایگاه خبری اعلام کرد که کشورش قصد دارد از طریق بین المللی علیه امارات شکایت کند زیرا پهپاد آمریکایی از خاک امارت به سوی ایران پرواز کرده بود.
از سوی دیگر حسین امیر عبداللهیان، دستیار ویژه رئیس مجلس ایران به عربستان، امارات و بحرین هشدار داد که با امنیت منطقه بازی نکنند "زیرا آتشی که با آن بازی می‌کنند خودشان را خواهد سوزاند". این از شدیدترین تهدیدات تهران علیه ابوظبی به شمار می‌رود. به نظر می‌رسد که موضع جدید ایران و قدرت نظامی این کشور که با ساقط کردن پهپاد آمریکایی به وسیله یک سلاح بومی نمایانگر شد و همچنین موضع سیاسی جدید آمریکا باعث شد که اماراتی‌ها موضع جدیدی اتخاذ کنند. ممکن است امارات متوجه شده است که با متهم کردن بی دلیل ایران ضرر اقتصادی زیادی به آنها می‌رسد زیرا میزان تبادلات تجاری میان دو کشور گسترده است و در سال ۲۰۱۷ به ۱۳ میلیارد دلار رسید.
محجوب الزویری، مدیر اندیشکده خلیج (فارس) در دانشگاه قطر می‌گوید که موضع امارات در متهم کردن ایران در حادثه الفجیره از همان ابتدا منسجم نبود و توافق نظر آنها در این بود که این عملیات از سوی یک کشور انجام شده است که نامی از آن نبردند.
وی در گفت وگو با الخلیج آنلاین گفت که عقب نشینی مجدد امارات از متهم کردن ایران نشان می‌دهد که این کشور رغبتی به درگیری و مواجهه با تهران ندارد و می‌خواهد از راه بازگشت روابط با ایران وارد عمل شود. حتی در یمن نیز اماراتی‌ها تلاش می‌کنند که به طور مستقیم با حوثی های مورد حمایت ایران درگیر نشوند و برنامه‌هایشان را بر اساس عدم درگیری با ایران و به دور از حوثی ها اجرایی می‌کند. امارتی‌ها نسبت به پیامدهای درگیری با ایران نگرانی‌های سیاسی دارند به خصوص اینکه نیم میلیون تبعه ایرانی در امارات زندگی می‌کنند و در تمامی بخش‌ها تأثیر گذار هستند.
وی می‌گوید که اماراتی‌ها روش متفاوتی برای تعامل با ایرانی‌ها در پیش گرفتند؛ آنها سعی می‌کنند که در صف اول قرار نگیرند بلکه عقب بمانند و هم پیمانشان یعنی عربستان را برای اتخاذ مواضع ضد ایرانی به جلو بفرستند که این مساله در جنگ یمن واضح و آشکار است.
در ادامه این تحلیل آمده است که دبی ۹۰ درصد حجم تبادلات تجاری امارت با ایران را دارد این درحالی است که میزان صادرات ایران به امارات تقریباً ۵ میلیارد دلار است و میزان صادرات امارات به ایران به ۷ میلیارد دلار می‌رسد.
نجاح محمد علی، کارشناس امور ایران در مقاله‌ای که اخیراً منتشر کرده می‌گوید که اگر اقدامی نظامی از سوی ایران انجام شود دبی جزو اولین اهداف خواهد بود. امارات و خصوصاً دبی بر پایه تجارت و سرمایه گذاری متکی هستند و تنها شلیک یک موشک و حتی یک بم در منطقه تجاری در امارات باعث می‌شود که سرمایه گذاران با اموال خود فرار کنند و متأسفانه این کشور از نظر اقتصادی با شکست مواجه خواهد شد.

همچنین، کریستین کوخ، رئیس اندیشکده خلیج فارس در ژنو می‌گوید که هرگونه درگیری در منطقه آسیب اقتصادی برای تمام کشورها به دنبال خواهد داشت اما امارت به طور ویژه آسیب خواهد دید زیرا این کشور بر صادرات متکی است و تنگه هرمز را نه تنها برای فروش نفت بلکه برای صادرات کالا نیز نیاز دارد.
انتهای پیام
