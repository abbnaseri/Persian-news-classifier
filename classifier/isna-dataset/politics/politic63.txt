انگلیس هم از آغاز مرحله دوم کاهش تعهدات ایران انتقاد کرد
سخنگوی وزارت خارجه انگلیس، از جمهوری اسلامی ایران خواست تا سریعا از "تمامی اقداماتی که مفاد برجام را نقض می‌کند"، بازگردد.
به گزارش ایسنا، به نقل از رویترز، سخنگوی وزارت خارجه انگلیس، روز یکشنبه در واکنش به گام دوم ایران در خصوص کاهش تعهدات برجامی با طرح این ادعا که جمهوری اسلامی مفاد برجام را زیر پا گذاشته گفت که ایران باید سریعاً از این کار دست بردارد و از اقداماتش در این زمینه، بازگردد.
وی در این‌باره گفت: ایران مفاد برجام را زیر پا گذاشته است. انگلیس همچنان به طور کامل به برجام پایبند است. ایران باید تمامی اقداماتی که در تضاد با تعهداتش ذیل برجام است را متوقف کرده و از آن‌ها بازگردد. ما گام‌های بعدی خود از جمله برگزاری نشست کمیسیون مشترک را ذیل توافق هسته‌ای و در هماهنگی کامل با دیگر طرف‌های برجام اتخاذ خواهیم کرد.
به گزارش ایسنا، جمهوری اسلامی ایران صبح روز یک‌شنبه اعلام کرد که می‌تواند در هر سطحی اورانیوم را غنی‌سازی کند و در دومین گام خود برای کاهش اجرای تعهدات برجامی‌اش، تا ساعات آینده غنی‌سازی خود را از حد تعیین شده در این توافق، یعنی ۳.۶۷ درصد بالاتر خواهد برد.
بیانیه جدید ایران با واکنش‌های بسیاری مواجه شده است.
امانوئل مکرون، رئیس جمهور فرانسه با محکوم کردن تصمیم ایران برای افزایش سطح غنی‌سازی خود مدعی شد که این اقدام خلاف برجام است.
همچنین آژانس بین‌المللی انرژی اتمی در واکنش به این خبر اعلام کرد که از تصمیم ایران مطلع است و به محض راستی‌آزمایی غنی‌سازی اورانیوم در ایران، آن را گزارش خواهد داد.
نماینده روسیه در سازمان‌های بین‌المللی نیز امروز تاکید کرد که مسکو دلایل ایران برای برداشتن گام‌های اخیر پیرامون برجام را درک می‌کند اما از تهران می‌خواهد که از پیچیده‌تر کردن اوضاع پرهیز کند.
عباس عراقچی معاون وزیر امورخارجه کشورمان با تاکید بر اینکه روند کاهش تعهدات در راستای حفظ برجام است نه از بین بردن آن، تصریح کرد: حرکت ما داخل برجام و مشروع است و این اقدامات از نظر ما نقض برجام نیست. همزمان ما هم شکایات خود را از آمریکا و اروپایی‌ها ارائه می‌دهیم. آنها هم در اجرای تعهداتشان کوتاهی کردند و باید پاسخگو باشند.

انتهای پیام


