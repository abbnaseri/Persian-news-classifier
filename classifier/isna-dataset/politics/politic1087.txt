اعتبارات مانده پروژه های عمرانی به سال بعد منتقل می شود
سخنگوی کمیسیون برنامه، بودجه و محاسبات مجلس از مصوبه این کمیسیون برای انتقال اعتبارات مانده پروژه های عمرانی به سال بعد خبر داد و گفت که در این صورت فعالیت عمرانی کمتر به مشکل برمی‌خورد.
محمد خدابخشی در گفت‌وگو با ایسنا با تشریح نشست عصر امروز(یکشنبه) این کمیسیون گفت: در این جلسه لایحه مشارکت عمومی- خصوصی مورد بررسی قرار گرفت. اعضای کمیسیون با اذعان به ضرورت اجرای این لایحه نگرانی هایی مبنی بر آسیب دیدن یا حذف پروژه های مناطقی که زیرساخت‌های آنها هنوز کامل نشده است، را مطرح کردند.
وی با بیان اینکه ۸۶ هزار پروژه عمرانی ملی و استانی در کشور وجود دارد، اضافه کرد: بر اساس فهرست بهای جدید، حدود ۱۰۰۰ هزار میلیارد تومان اعتبار برای تکمیل این پروژه ها برآورد شده است که رقم این اعتبار تقریبا دو برابر مبلغ بودجه عمومی کشور است.
خدابخشی از تصویب کلیات لایحه مشاکت عمومی- خصوصی در کمیسیون خبر داد و افزود: اعضای کمیسیون با ابراز نگرانی نسبت به توقف پروژه های عمرانی در حوزه‌های زیر ساختی در مناطق محروم، ماده‌ای را حذف کردند و پیشنهادی برای رفع این دغدغه ارائه شد. این پیشنهاد به دنبال آن است که مشارکت عمومی- خصوصی برای پروژه هایی مناطقی باشد که میزان توسعه یافتگی آنها بالاتر از متوسط کشوری است.
وی با اشاره به تصویب کلیات لایحه اصلاح قانون اصلاح مواد ۶۳ و ۶۴ قانون محاسبات عمومی در  کمیسیون، گفت: این نگرانی همواره وجود داشت که اعتبارات پروژه های عمرانی به موقع جذب نشود و با این لایحه جذب اعتبارات عمرانی ممکن و اعتبارات مانده از پروژه های عمرانی به سال بعد منتقل می شود، در واقع با اجرای این لایحه فعالیت عمرانی کمتر به مشکل بر می خورد.
انتهای پیام
