چین: ریشه مشکلات کنونی درباره برجام فشارهای آمریکا است
سخنگوی وزارت خارجه چین در واکنش به عبور ذخایر اورانیم غنی شده ایران از مرز 300 کیلوگرم، عنوان کرد که ریشه این مسئله در فشارهای آمریکا خلاصه می‌شود.
به گزارش ایسنا، به نقل از خبرگزاری فرانسه، گنگ شوانگ، سخنگوی وزارت خارجه چین، روز سه‌شنبه در کنفرانس خبری از عبور ذخایر اورانیم ایران از حدود تعیین شده در برجام ابراز تأسف کرد اما گفت که ریشه اصلی تنش‌ها به فشارهای حداکثری آمریکا بازمی‌گردد.
وی در این‌باره گفت: چین از اقدامات ایران ابراز تأسف می‌کند اما در همین حین، همانند دفعات قبل تاکید می‌کنیم که فشارهای حداکثری آمریکا ریشه تمام این تنش‌های حاد است.
سخنگوی وزارت خارجه چین همچنین از تمام طرفین خواست تا برای جلوگیری از تشدید تنش‌ها، خویشتن‌داری نشان داده و برجام را حفظ کنند.
به گزارش ایسنا، ایران یک سال پس از آنکه آمریکا توافق هسته‌ای را نقض کرد و به‌طور یک‌جانبه از این سند بین‌المللی خارج شد و در پی آن تحریم‌ها علیه کشورمان را بازگرداند، ماه گذشته اعلام کرد که در دو گام تعیین شده سطح تعهدات هسته‌ای‌اش در توافق را کاهش خواهد داد.
در همین راستا جمهوری اسلامی ایران روز دوشنبه تائید کرد که ذخیره اورانیوم با غنای پایین این کشور از مرز ۳۰۰ کیلوگرم عبور کرده است.
ایران تاکید دارد، باتوجه به نقض توافق از سوی آمریکا و تعلل طرف‌های اروپایی برای انجام اقدامات عملی و مؤثر برای حفظ برجام و طبق مفاد تعیین شده در توافق حق دارد اجرای تعهداتش را به‌طور جزئی یا کلی کاهش دهد.
طبق بند ۲۶ برجام، در صورت عدم پایبندی طرف مقابل به تعهداتش ایران حق دارد اجرای تعهدات خود را به شکل کلی یا جزئی متوقف کند.
همچنین بر اساس بند ۳۶ برجام اگر موضوع اختلافی با طی مراحل این بند فیصله نیافت شاکی می‌تواند این امر را به عنوان مبنای توقف کلی و یا جزئی اجرای تعهداتش طبق برجام قلمداد کند و یا به شورای امنیت سازمان ملل ابلاغ کند که معتقد است موضوع، مصداق "عدم پایبندی اساسی" به شمار می‌آید.
میخائیل اولیانوف، نماینده روسیه در سازمان‌های بین‌المللی در وین نیز روز گذشته با مقصر دانستن آمریکا در خصوص اقدامات برجامی ایران در توییتی نوشت: ذخایر اورانیم با غنای کم ایران از مرز ۳۰۰ کیلوگرم عبور کرده است. این تنها یک انحراف از تعهدات داوطلبانه این کشور ذیل برجام محسوب می‌شود اما به هیچ عنوان ناقض پیمان عدم اشاعه هسته‌ای نیست و همچنین ارتباطی با ساخت سلاح‌های هسته‌ای ندارد. نکته این است که این مسأله حاصل تصمیم آمریکا مبنی بر تحریم صادرات اورانیم با غنای کم ایران است.
انتهای پیام
