عدالت محوری فصل مشترک دستگاه قضا و نیروی انتظامی
سخنگوی قوه قضائیه گفت: عدالت محوری فصل مشترک دستگاه قضا و نیروی انتظامی است.
به گزارش ایسنا ، همزمان با هفته قوه قضائیه سردار عبدالرضا ناظری ، فرمانده انتظامی شرق استان تهران با اسماعیلی سخنگوی قوه قضائیه دیدار و گفت‌وگو کرد.
در این دیدار، اسماعیلی با بیان این‌که «خدمت به مردم و ارتقاء احساس امنیت از وظایف مشترک نیروی انتظامی و قوه قضائیه است»، از عدالت محوری به عنوان فصل مشترک این دو سازمان نام برد و افزود: رویکرد اجتماعی پلیس و دستگاه قضا عاملی مهم در افزایش احساس امنیت در جامعه به شمار می‌آید.
وی ، نیروی انتظامی را نزدیکترین سازمان به دستگاه قضائی عنوان کرد و گفت: با تعامل خوب، سازنده و منطقی می توانیم ماموریت هایی که در راستای برقراری نظم و امنیت توسط نیروی انتظامی انجام می‌شود را به سر منزل مقصود برسانیم.
این مقام عالی رتبه قضائی، نقش پلیس در ایجاد امنیت و آرامش در جامعه را مهم دانست و افزود: نیروی انتظامی و دستگاه قضائی در کنار هم می‌توانند منشاء امنیت پایدار در تمامی زمینه‌ها از جمله اجتماعی، روحی و روانی برای مردم و اجتماع باشند؛ با  چنین تعاملی مردم می‌توانند احساس خوبی از وجود امنیت داشته باشند.
سخنگوی قوه قضائیه در خاتمه به حضور موثر شخص فرمانده انتظامی شرق استان تهران در میدان عمل و نیز هدایت نیروها را در عملکرد سازمان بسیار موثر دانست و تصریح کرد: این حضور باعث دلگرمی کارکنان و ارتقای انگیزه و روحیه خدمتی آنها می شود که از سردار ناظری به خاطر این روحیه بسیجی و فعال قدردانی می کنم.
در ادامه این دیدار، سردار عبدالرضا ناظری فرمانده انتظامی شرق استان تهران ضمن تبریک هفته قوه قضائیه و تقدیر از تعامل خوب دستگاه قضا با پلیس، گفت: نیروی انتظامی و دستگاه قضائی پناهگاه مردم هستند و امروز اعتماد مردم به پلیس در حدی است که به محض وقوع جرم، فرد زیان دیده در کمال آرامش به ماموران انتظامی پناه می برد و مشکلات خود را مطرح می کند و از حمایت قضائی برخوردار است که این از برکات نظام است.
انتهای پیام
