دستگیری ۱۹ نفر به جرم اخذ رشوه در یک شهرداری‌ استان کرمانشاه
دادستان عمومی و انقلاب مرکز استان کرمانشاه از دستگیری ۱۹ نفر به جرم اخذ رشوه در یکی از شهرداری‌های استان خبر داد.
به گزارش ایسنا، محمدحسین صادقی در نشستی خبری که امروز (یکم تیر) به مناسبت آغاز هفته قوه قضائیه برگزار شد، از متلاشی شدن یک شرکت هرمی در کرمانشاه خبر داد و اظهار کرد: دستگاه قضائی استان از مدت‌ها پیش فعالیت این شرکت را تحت رصد قرار داده بود و سرانجام پس از شناسایی اعضا و سرشاخه‌های شرکت، این افراد مورد تعقیب قضائی قرار گرفته و دستگیر شدند.
 وی بابیان اینکه این شرکت با عنوان "یونیک فاینانس" علاوه بر کرمانشاه در چند استان دیگر نیز اقدام به عضو گیری کرده بود، اعلام کرد: افراد دستگیرشده این پرونده جمعاً هفت نفر هستند که برای آنها به اتهام اخلال در نظام اقتصادی کشور از طریق تشکیل شرکت هرمی کیفرخواست صادر شده و پرونده آنها در حال رسیدگی است.   دادستان کرمانشاه همچنین از دستگیری باند اخذ رشوه در شهرداری یکی از شهرهای استان خبر داد و گفت: در این پرونده برای ۱۹ نفر قرار تأمین کیفری صادر شده، تحقیقات پرونده در مراحل نهایی قرار دارد و آماده ارسال به دادگاه است.  وی خاطرنشان کرد: همچنین برای شهردار این شهر نیز قرار نظارت قضائی صادر شده است، بدین معنا که این شهردار تا زمان پایان رسیدگی به پرونده و تعیین تکلیف آن نباید سمت‌های مدیریتی را پذیرش کند.  صادقی در ادامه در خصوص آخرین وضعیت رسیدگی به پرونده آرکا خودرو در استان گفت: با توجه به اینکه این شرکت از چندسال پیش با تشکیل دو شعبه در کرمانشاه مبادرت به فروش خودرو از طریق واسپاری بدون اخذ مجوز از بانک مرکزی می‌کرد، لذا از ابتدای سال ۹۷ از فعالیت این شرکت ممانعت کردیم.  وی تعداد شکات این پرونده را حدود ۴۰۰ نفر و مبلغ طلب آنها را کمتر از پنج میلیارد تومان اعلام کرد و افزود: تحقیقات این پرونده در دادسرای کرمانشاه به پایان رسیده و آن را با کیفرخواست با عناوین اتهامی اخلال در نظام اقتصادی، انجام عملیات پولی و بانکی بدون مجوز و کلاهبرداری به دادگاه ارسال شد که منجر به حکم محکومیت بدوی برای متصدی شرکت از سوی دادگاه کیفری شد.  دادستان کرمانشاه تصریح کرد: این پرونده در دادگاه کیفری در حال رسیدگی است و دادگاه علاوه بر یک سال حبس برای متصدی شرکت و پرداخت جزای نقدی، او را ملزم به استرداد اموال مالباختگان کرده است.  وی در ادامه به پرونده قتل در سوپرمارکتی در شهرک پردیس اشاره کرد و گفت: در این پرونده یک نفر به قتل رسید و یک نفر هم قطع عضو دائم شد، لذا با توجه به بازتابی که این حادثه داشت، رسیدگی به آن را به صورت ویژه در دستورکار قرار دادیم و پس از شناسایی متهمین در یکی از شهرهای کشور آنها را دستگیر کردیم.  صادقی تاکید کرد: این پرونده با توجه به حساسیتی که داشت به سرعت در حال رسیدگی است تا آن را آماده ارسال به دادگاه کنیم و متهمین نیز با قرار بازداشت موقت در اختیار دستگاه قضائی هستند.  قتل چهار زن در آرامستان کرمانشاه و غرق شدن کودک سه ساله در رودخانه چم بشیر دو پرونده دیگر دستگاه قضائی بودند که دادستان کرمانشاه در تشریح آخرین وضعیت آنها گفت: در پرونده قتل آرامستان که دی ۹۶ رخ داد، متهمین در مرحله محاکمه قرار دارند و رسیدگی و صدور حکم این پرونده با اولویت انجام خواهد گرفت.  وی در خصوص پرونده حادثه غرق شدن "سوگند" کودک سه ساله کرمانشاهی در رودخانه چم بشیر هم اعلام کرد: حکم قطعی این پرونده صادر شده که بر اساس آن شهرداری و شرکت آب منطقه‌ای به پرداخت دیه محکوم شده‌اند، البته این دو دستگاه هرکدام به پرداخت یک سوم دیه محکوم شده‌اند و یک سوم دیه هم سهم سهل انگاری والدین در محافظت از فرزندانشان است.  عدم نصب دستگاه کارت خوان -پوز- در مطب پزشکان برای فرار از مالیات یکی از مباحث جنجالی سال گذشته در کرمانشاه بود که دادسرا نیز به آن ورود کرد و دادستان در نشست امروز (شنبه) با اشاره به پیگیری‌های انجام شده در این رابطه از الزامی شدن نصب این دستگاه در مطب پزشکان و سایر مراکز درمانی خبر داد و گفت: نصب این دستگاه‌ها به منظور نظارت برای پرداخت مالیات و عوارض و تسهیل در ارائه خدمات به مردم توسط دادسرا مورد بررسی قرار گرفت و از این پس مطب‌ها را ملزم به نصب این دستگاه کرده‌ایم.  وی خاطرنشان کرد: سازمان نظام پزشکی را نیز ملزم کرده‌ایم تا در این خصوص نظارت‌هایی را داشته باشد و در صورتی که لازم باشد دادسرا نیز نظارت خواهد داشت.  صادقی در ادامه به دغدغه این روزهای بسیاری از مردم کرمانشاه و برخی از شهرهای ایران یعنی افزایش سرسام آور اجاره بها پرداخت و گفت: با توجه به اینکه در فصل جابجایی‌ها قرار گرفته‌ایم، کاهش رشد غیرمتعارف اجاره بها به یکی از مطالبات مهم مردم تبدیل شده که ما نیز پیگیری‌هایی را در این راستا انجام داده‌ایم.  وی بابیان اینکه مجموعه استانداری هم نشست‌هایی را به منظور رفع این مشکل برگزار کرده‌اند، افزود: افرادی که به عنوان دلال یا واسطه در بنگاه‌های مشاوره املاک فعالیت می‌کنند، بیشترین نقش را در افزایش غیرمتعارف اجاره بها در کرمانشاه دارند.  دادستان کرمانشاه تاکید کرد: بنگاه‌های مشاوره املاک باید از فعالیت چنین افرادی در واحد صنفی خود ممانعت کنند و از سوی دیگر دستگاه‌های ذیربط نیز نظارت کافی داشته باشند.  وی هشدار داد: در صورتی که با چنین واحدهایی برخورد داشته باشیم که فضا را به سمت افزایش اجاره بها پیش می‌برند، برخورد قانونی خواهیم داشت.  صادقی در این نشست همچنین به مسئله کشف حجاب در خودروهای شخصی و لزوم برخورد پلیس با این خودروها اشاره کرد و گفت: کشف حجاب جرم است و خودرو شخصی حریم خصوصی نیست، لذا اگر کسی در خودرو کشف حجاب کند، پلیس به عنوان جرم مشهود وظیفه برخورد با این خودرو را دارد و باید ضمن توقیف مراتب را جهت تعقیب کیفری به دادسرا اعلام کند.  وی در ادامه به معضل سگ گردانی در برخی از محلات شهر اشاره کرد و گفت: سگ گردانی با فرهنگ عمومی جامعه ما سنخیت ندارد و از سوی دیگر نوعی تهدید بهداشتی محسوب می‌شود.  دادستان کرمانشاه متذکر شد: از آنجایی که در برخی از محلات کرمانشاه این معضل شدیدتر مشاهده می‌شود و اعتراض اهالی این محلات را نیز به دنبال دارد، لذا پلیس در این رابطه وظیفه دارد از طریق تذکر برخورد داشته باشد.   داستان کرمانشاه در ادامه به برخی از اقدامات و رویکردهای دستگاه قضائی با روی کار آمدن رئیس جدید این قوه اشاره کرد و گفت: سند تحول قضائی یکی از این اقدامات است که در حوزه‌های مختلف در دستورکار قرار گرفته و به صورت جهادی و بدون وقفه روی آن کار می‌شود.
 وی تعیین تکلیف پرونده‌های معوق دستگاه قضائی و کاهش زمان دادرسی را یکی از خواسته‌های آیت الله رئیسی از مدیران این دستگاه عنوان کرد و افزود: تکاپوی جدیدی در دستگاه قضائی در این رابطه شکل گرفته و کمیته پایش پرونده‌های معوق به ریاست رئیس کل دادگستری استان هم تشکیل شده تا به این پرونده‌ها سریع‌تر رسیدگی کنیم.  صادقی بابیان اینکه در این طرح پرونده‌هایی که بیش از یک سال از ثبت آنها در سیستم گذشته باشد مورد رسیدگی قرار می‌گیرد، عنوان کرد: اهتمام دستگاه قضائی این است که با رعایت دقت و تمامی استانداردهای کیفی سرعت کار را در خصوص این پرونده‌ها بالا ببریم.  دادستان کرمانشاه در ادامه تعداد پرونده‌هایی که سال ۹۷ توسط دستگاه قضائی استان مورد رسیدگی و تعیین تکلیف قرار گرفت را ۳۵۰ هزار پرونده اعلام کرد و گفت: همچنین طی چندسال گذشته ۴۵۰ هزار ساعت مجازات جایگزین حبس در استان داشته‌ایم که در کل کشور کم نظیر است.  وی راه اندازی سامانه ارزشیابی آرا به منظور ارتقا کیفیت رسیدگی‌های قضائی را از دیگر اقدامات دستگاه قضائی استان طی ماه‌های گذشته اعلام کرد.  به گفته دادستان کرمانشاه فعالیت ستاد تألیف قلوب دستگاه قضائی استان طی پنج سال گذشته منجر به سازش در ۱۱۴ پرونده قتل و گذشت اولیا دم از قصاص قاتلین شده است.  صادقی همچنین در این نشست به دستور رئیس دستگاه قضائی برای بررسی پرونده زندانیان مهریه و تعیین تکلیف افرادی که تمکن مالی ندارند و در زندان هستند اشاره کرد و گفت: بر اساس دستور رئیس قوه قضائیه پرونده زندانیان مهریه در کشور مورد بررسی قرار گرفت که از مجموع ۱۶۰۰ زندانی مهریه، ۸۰۰ زندانی به دلیل عدم تمکن مالی در پرداخت مهریه مشمول آزادی از زندان می‌شوند، اما مابقی از آنجایی که تمکن مالی دارند و از پرداخت مهریه امتناع می‌کنند، باید همچنان در زندان بمانند.
 وی یادآور شد: در کرمانشاه نیز ۵۸ زندانی مهریه داریم که پرونده‌های آنها را مورد رسیدگی قرار می‌دهیم.

برخورد با بانک‌هایی که از جوانان برای دریافت وام ازدواج دو ضامن می‌خواهند، برخورد با عرضه کنندگان غیرقانونی دلار در خیابان گمرک، نظارت بیشتر بر فعالیت برخی از کافی شاپ و قهوه خانه‌های سطح شهر، پرداخت مطالبات معوق چغندرکاران کرمانشاهی توسط شرکت قند بیستون با پیگیری‌های دادسرا، پرداخت مرحله سوم مطالبات مالباختگان گلیم و گبه، غیرفعال شدن کارت سوخت افرادی که مبادرت به فروش سوخت کارت‌هایشان می‌کنند، ممنوع شدن ساخت و ساز در بستر رودخانه‌ها و لزوم توجه تعاونی‌های مسکن به این مسئله، درخواست از مردم برای معرفی افرادی که خود را مأمور دولتی معرفی کرده و قصد اخاذی از شهروندان را دارند، هشیاری و آگاهی مدیران دولتی نسبت به وقوع هرگونه جرمی در دستگاه زیرمجموعه آنها و لزوم اطلاع رسانی به مراجع قضائی، ممنوع بودن فعالیت زودهنگام انتخاباتی و استفاده از اموال دولتی در این راستا، لزوم تسریع در ساماندهی آبشوران توسط شهرداری و آب منطقه‌ای رسیدگی ویژه به پرونده قتل مأمور پلیس در اسلام آباد غرب از دیگر مسائلی بود که دادستان کرمانشاه در این نشست به آنها پرداخت.
 انتهای پیام
