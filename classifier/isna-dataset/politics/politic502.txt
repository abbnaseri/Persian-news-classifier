مسئولیت خبرگان با جامعتین است/جبهه پایداری در شورای وحدت حضور دارد
یک فعال سیاسی اصولگرا با بیان اینکه جامعتین گزینه‌های اصولگرایان برای انتخابات میان‌دوره‌ای خبرگان رهبری را تعیین می‌کنند، گفت: با توصیه آیت الله مصباح یزدی، جبهه پایداری در جلسات شورای وحدت شرکت می‌کند.
حمیدرضا ترقی در گفت وگو با ایسنا با بیان اینکه مسئولیت معرفی گزینه‌ها برای انتخابات میان‌دوره‌ای مجلس خبرگان رهبری با جامعتین است، اظهار کرد: تشکل‌های اصولگرا در این زمینه ورود نمی‌کنند.
متن گفت وگوی ایسنا با حمیدرضا ترقی عضو شورای مرکزی حزب موتلفه اسلامی به شرح زیر است:
اصولگرایان برای انتخابات میان‌دوره‌ای مجلس خبرگان به اجماعی رسیده‌اند؟
مسئولیت معرفی گزینه‌ها برای انتخابات میان‌دوره‌ای مجلس خبرگان رهبری با جامعتین است. تشکل‌های اصولگرا در این زمینه ورود نمی‌کنند. یعنی جامعتین گزینه‌های مدنظر خود را معرفی کرده و تشکل‌های سیاسی اصولگرا نیز از این گزینه‌ها حمایت می‌کنند.
آیا جامعتین درباره این گزینه‌ها به جمع‌بندی رسیده است؟
من از تصمیم جامعتین هیچ اطلاعی ندارم اما قطعاً تاکنون به نتایجی رسیده‌اند.
نواصولگرایی در برخی تحلیل‌ها به عنوان پاشنه آشیل اصولگرایان نام برده شده است. آیا شما چنین تحلیلی را قبول دارید؟
خیر، قالیباف در درون جبهه متحد نیروهای انقلاب فعالیت می‌کند. نواصولگرایی که او مطرح کرده است، خارج از باورهای اصولگرایان نیست بنابراین فکر نمی‌کنم که نواصولگرایی پاشنه آشیل اصولگرایان برای انتخابات پیش‌رو باشد.
ولی قالیباف بدون توجه به تشکل‌های اصولگرایی دنبال جذب نیروهای جوان است. آیا این احتمال وجود دارد که قالیباف بدون تشکل‌های اصولگرایی به فعالیت خود ادامه داد؟
تشکل‌هایی که عضو جبهه نیروهای انقلاب هستند، موظف‌اند که مقدمات انتخابات را فراهم کرده و پیشنهادات خود را نیز ارائه کنند. ابتکار قالیباف این است که می‌خواهد نیروهای جوان را شناسایی و جذب کند. به نظر من او از فرصت خوبی استفاده کرده است البته سایر احزاب اصولگرا نیز بدون اعلام در همین زمینه عمل کرده‌اند ولی قالیباف اعلام ویژه کرده است تا دستش برای وحدت پر باشد.
آیا جریان نواصولگرایی هم در شورای وحدت اصولگرایان حضور دارند؟
خود قالیباف در این جلسات حضور دارد.
موتلفه هم در این شورا عضو دارد؟
آقای میرسلیم به نمایندگی از حزب موتلفه در جلسات این شورا شرکت دارد.
فعالیت‌های این شورا در چه مرحله‌ای است؟
من نه سخنگوی شورای وحدت هستم و نه در جلسات آن شرکت می‌کنم. ولی گزارش‌های شورای وحدت را می شنوم که البته این گزارش‌ها داخلی است و قابل پخش نیست.
به نظر شما جبهه پایداری در انتخابات مجلس شورای اسلامی با بدنه اصولگرایان همکاری می‌کند؟
با توصیه آیت الله مصباح یزدی، جبهه پایداری در جلسات شورای وحدت شرکت می‌کند. من معتقدم که با توجه به حضور جامعه روحانیت، وحدت خیلی بهتری نسبت به گذشته حاصل خواهد شد.
انتهای پیام
