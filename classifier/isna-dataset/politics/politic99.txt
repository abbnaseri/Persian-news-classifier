گام جدید ایران و واکنش‌ها/ پیش‌بینی ناکامی آمریکا در شورای حکام/تحلیل‌های جدید انتخاباتی و...
 لانه جاسوسی آمریکا و رژیم بعث عراق؛ پشت سر بحران کردستان/ تصمیمات جدید ایران درباره برجام/ استفاده ابزاری آمریکا از "شورای حکام" برای فشار به ایران/ واکنشها به توقیف نفتکش حامل سوخت ایرانی/ شانزدهمین جلسه از دور سوم رسیدگی به پرونده بانک سرمایه / گفت‌وگوی تلفنی ترامپ و ترزا می درباره ایران  و... از جمله گزیده اخبار سیاسی ایسنا در روز یکشنبه، شانزدهم تیر ماه ۱۳۹۸ است.
به گزارش ایسنا،‌ سامانه ارتباطات تاکتیکی "سپهر ۱۱۰ " سپاه رونمایی و تحویل یگان های مردم پایه شد.
سردارسلامی، فرمانده کل سپاه پاسداران انقلاب اسلامی در مراسم رونمایی از این سامانه با تاکید بر اینکه دشمنان به مرور در حال درک و تجربه قدرت واقعی ما هستند، گفت: در حال شکستن انحصار قدرت های بزرگ در عرصه فناوری های پیشرفته ارتباطی هستیم ، به گونه ای که اگر در موضوع فناوری‌های ارتباطات و اطلاعات و فرماندهی و کنترل اعلام کنیم که در لبه و پیشانی این فناوریها قرار داریم ، اغراق نیست.
همچنین سردار صفوی، دستیار و مشاور عالی فرماندهی معظم کل قوا در مراسمی که به‌ منظور انتقال فرهنگ و تجارب دفاع مقدس برگزار شد، گفت: بحران امنیت کردستان اولین تجربه سیاسی - مدیریتی بحران برای مسئولین کشور در مواجهه با توطئه های آمریکایی‌ها بود. پشت سر مسایل کردستان بدون شک لانه جاسوسی آمریکا و رژیم عراق برای پشتیبانی از ضد انقلاب اعم از پشتیبانی سلاح و مهمات و رادیو و تلویزیون قرار داشت.

آذر منصوری در ارتباط با آخرین تحولات در شورای عالی سیاستگذاری اصلاح‌طلبان، گفت: هنوز هیچ جمع‌بندی خاصی در مورد نوع مشارکت اصلاح طلبان در انتخابات صورت نگرفته است؛ چرا که باید ابتدا نسبت به آسیب شناسی اقدامات قبلی این شورا همچون نتایج عملکرد لیست امید در مجلس دهم اقدام کرده و سپس بر اساس نتیجه‌ حاصله و تحلیل از فضای سیاسی کشور مجموعه گزینه‌های موجود را روی میز گذاشته و در نهایت به راهبرد مشترک دست پیدا می‌کنیم.
محمدرضا باهنر، دبیرکل جبهه پیروان خط امام و رهبری با بیان اینکه در حال تلاش برای ایجاد تشکیلاتی فراتر از جمنا برای انتخابات پیش‌رو هستیم، گفت مجموعه نیروهای اصولگرا تلاش می‌کنند با هم کار کنند و محتوا و جنس فعالیت مشخص است، ولی هر مقطعی می‌تواند نام این تشکیلات تغییر کند. تشکیلات می‌خواهد بزرگتر شود و بنابراین نام جمنا نخواهد داشت. مجموعه جمنا هم در این تشکیلات حضور دارند ولی مجموعه فراتر از جمناست نه اینکه شعبه‌ای از جمنا زده شود.
حمیدرضا ترقی، عضو شورای مرکزی حزب موتلفه اسلامی با اشاره به تنوع سلایق در جریان اصولگرایی گفت که اختلاف نظرها بین اصولگرایان به گونه‌ای نیست که قابل تحمل نباشد و به جدایی برخی شخصیت‌ها از این جریان تبدیل شود. وی در عین حال معتقد است که اگر میزان و شدت اصولگرایی در افرادی که وارد عرصه انتخابات می‌شوند بالا باشد ممکن است دیگر میلی به علی لاریجانی نداشته باشند و او در انتخابات بعدی در میدان اصولگرایان بازی داده نشود.

هم زمان با پایان یافتن مهلت ۶۰ روزه ایران به کشورهای اروپایی،  تصمیمات جدید کشورمان در خصوص کاهش تعهدات برجامی در نشست خبری سخنگوی دولت با همراهی «سید عباس عراقچی» معاون سیاسی وزارت خارجه و «بهروز کمالوندی» سخنگوی سازمان انرژی اتمی اعلام شد.
علی ربیعی، سخنگوی دولت دراین نشست گفت: به طور مقدماتی اعلام می‌کنم که دستورالعمل ما این است که از ۳/۶۷ عبور خواهیم کرد و مقدار غلظت غنی سازی براساس نیاز ما انجام می‌شود. وی ادامه داد: برجام منافع همگان را تامین می کرد، اما به هر قیمتی هم حاضر نیستیم در برجام بمانیم. ولی همانطور که گفتم به رغم همه تنوع دیدگاه ها در کشور، تصمیمی که دولت می گیرد در چارچوب منافع ملی است و پشتیبانی انسجام همگانی را هم در آن تصمیم در نظر می گیرد.
همچنین سید عباس عراقچی، معاون وزیر امور خارجه گفت: اینکه طرف های اروپایی تلاش می‌کنند خوب است و امیدواریم راه حل هایی پیدا شود و این روند واقع بینانه است، از این رو رفت و آمدها بین ما جریان دارد و ان شاءالله به نتایجی برسیم در غیر این صورت بعد از ۶۰ روز گام سوم را هم برمی‌داریم. وی درباره بازطراحی راکتور اراک گفت: بحث اراک متفاوت است اما اگر کشورهای باقی مانده در برجام روند باز طراحی را اصلاح نکنند برمی‌گردیم به راکتور قبلی اما در دو ماه گذشته پیشرفت های خوبی انجام شده و جلسات کاری متعدد داشتند و برخی قراردادها امضا و برخی در حال انجام است از این رو کما کان رصد می‌کنیم روند پیشرفت امور در اراک را و اگر به جدول زمانی مطلوب ما برگردد ادامه می دهیم و الان چون خوب بوده به این روند زمان می دهیم.
در همین نشست بهروز کمالوندی، سخنگوی سازمان انرژی اتمی کشورمان نیز اعلام کرد مسائل فنی افزایش درصد غنی‌سازی اورانیوم انجام شده و تا ساعاتی دیگر درصد غنی سازی ایران از ۳.۶۷ عبور خواهد کرد. وی افزود: آنچه امروز در مورد آن تصمیم گرفته شده تأمین سوخت برای نیروگاه‌های قدرت است که مورد نیاز کشور می‌باشد. همچنین شیب غنی سازی ما بر اساس دستوری که می‌گیریم می‌تواند به سمت بالا باشد. در واقع شیب ذخایرمان با توجه به اقدام گام اول رو به بالا است و سرعت آن افزایش پیدا می‌کند. نیازهای بعدی را نیز مد نظر داریم اما فعلاً نیاز به سوخت راکتور تهران نداریم.
***
محمد جواد ظریف پس از آنکه جمهوری اسلامی ایران اعلام کرد از حد تعیین شده در برجام برای غنی‌سازی خود فراتر خواهد رفت در حساب کاربری خود در توئیتر نوشت که طرف‌های اروپایی برجام هیچ بهانه‌ای برای پرهیز از اتخاذ یک موضع سیاسی محکم برای حفظ برجام و مقابله با یک جانبه‌گرایی آمریکا ندارند. وزیر امورخارجه کشورمان  تاکید کرد: تمامی این گام‌ها تنها در صورت پایبندی گروه E3 (انگلیس، فرانسه، آلمان) قابل بازگشت خواهد بود.
*آژانس بین‌المللی انرژی اتمی در واکنش به افزایش سطح غنی‌سازی کشورمان اعلام کرد که از این تصمیم ایران مطلع است و بازرسان آژانس پس از بررسی این موضوع در این باره گزارش خواهند داد.
*همچنین بنیامین نتانیاهو، نخست وزیر رژیم صهیونیستی این اقدام را بسیار خطرناک خواند و در اظهاراتی خصمانه از اروپا خواست تا علیه ایران تحریم وضع کند.
*انتقاد مکرون از افزایش سطح غنی‌سازی اورانیوم کشورمان
*نماینده روسیه در سازمان‌های بین‌المللی با بیان اینکه مسکو دلیل ایران برای تصمیمات جدیدش پیرامون برجام را درک می‌کند، از تهران خواست تا از "اقداماتی که موجب پیچیده‌تر شدن اوضاع می‌شود"، پرهیز کند.
*سخنگوی موگرینی: خواهان بازگشت ایران از اقداماتش پیرامون برجام هستیم
*کاخ ریاست جمهوری فرانسه هم در واکنش به این تصمیم ایران اعلام کرد که در حال حاضر مکانیسم حل‌وفصل اختلافات ذیل برجام موسوم به مکانیسم ماشه فعال نخواهد شد.
*همچنین وزارت امورخارجه آلمان با ابراز نگرانی نسبت به بالا رفتن سطح غنی‌سازی اورانیوم در کشورمان اعلام کرد که آلمان منتظر تایید این موضوع از سوی آژانس بین‌المللی انرژی اتمی خواهد ماند.
*سخنگوی وزارت خارجه انگلیس نیز از جمهوری اسلامی ایران خواست تا سریعا از "تمامی اقداماتی که مفاد برجام را نقض می‌کند"، بازگردد.
*دهقانی، عضو کمیسیون امنیت ملی و سیاست خارجی مجلس: گام دوم به معنای خروج از برجام نیست
*میرزایی، رئیس کمیته سیاسی فراکسیون امید مجلس: ایران برای حفظ برجام و عملی شدن وعده‌های اروپاییان گام دوم را برداشته است
*رحیمی، یک عضو هیئت رئیسه مجلس: منافع ایران را با حفظ برجام محقق می‌کنیم
*بادامچیان: موتلفه از گام دوم در توقف تعهدات برجامی پشتیبانی می‌کند
*اعلام افزایش سطح غنی‌سازی کشورمان در گام دوم کاهش تعهدات برجامی، بازتاب گسترده‌ای در رسانه‌های خارجی داشته است که میتوانید اینجا بخوانید.

کاخ الیزه طی بیانیه‌ای اعلام کرد که رؤسای جمهور ایران و فرانسه در یک گفت‌وگوی تلفنی توافق کردند تا برای یافتن راهی در جهت آغاز گفت‌وگوها برای حفظ برجام تلاش کنند. در این بیانیه آمده است: رئیس جمهور مکرون نگرانی شدید خود را درباره خطرات هر گونه اقدام جدیدی که توافق هسته‌ای ۲۰۱۵ را تضعیف می‌کند و پیامدهای آن به اطلاع همتای ایرانی خود رسانده است.
کاخ سفید نیز در بیانیه‌ای اعلام کرد که دونالد ترامپ، رئیس‌جمهور آمریکا و ترزا می، نخست وزیر انگلیس روز جمعه در تماس تلفنی با یکدیگر درباره موضوعاتی پیرامون ایران و کره شمالی گفت‌وگو و رایزنی کردند.
استفاده ابزاری آمریکا از "شورای حکام" برای فشار به ایران
چرا آمریکا در حالی که از برجام خارج شده است و همگان را به خروج از آن ترغیب می‌کند و حتی ایران را برای خروج از این توافق در یک سال گذشته تحت شدیدترین فشارها قرار داده است سعی دارد به بهانه اقدامات کاهشی، ایران را در رابطه با تعهدات برجامی‌اش به شورای حکام بکشاند؟
در همین رابطه علیرضا رحیمی عضو هیات رییسه مجلس در مطلبی در صفحه شخصی خود در توییتر با تاکید بر اینکه آمریکا در موضع متهم در نقض تعهدات برجامی است، نوشت که آمریکا در شکایت از ایران نزد شورای حکام بی نصیب خواهد بود.
ادامه واکنشها به توقیف نفتکش حامل سوخت ایرانی
عضو ناظر مجلس در شورای عالی انرژی: غیر قانونی بودن اقدام دولت انگلیس در توقیف نفتکش ایرانی کاملاً محرز است
نایب رئیس کمیسیون حقوقی و قضائی مجلس: ایران در خصوص توقیف نفتکش خود در محاکم بین‌المللی طرح دعوا کند
سخنگوی کمیسیون امنیت ملی و سیاست خارجی مجلس: توقیف نفتکش ایران در جبل الطارق اقدام غیرمسئولانه انگلیس است
***

شانزدهمین جلسه از دور سوم رسیدگی به پرونده بانک سرمایه در شعبه سوم دادگاه ویژه رسیدگی به مفاسد اقتصادی به ریاست قاضی مسعودی مقام برگزار شد. در این جلسه متهم بیرانوند مستندات مکتوب صحبت‌های خود را به دادگاه ارائه داد، گفت: مقصر اصلی صندوق ذخیره فرهنگیان است که اجازه نمی‌داد در بانک نظم ایجاد شود و این صندوق به مقررات بانک مرکزی اعتماد نداشت. پس از پایان جلسه نیز دادگاه قاضی مسعودی مقام، گفت: جلسه بعدی روز سه شنبه ۱۸ تیرماه برگزار می‌شود.
رئیس کل دادگستری گلستان گفت: در ادامه تلاش‌های دادگستری گلستان برای پیشگیری از زمین‌خواری، ۲۰ هکتار دیگر از اراضی منابع طبیعی حاشیه شهر گرگان، سند دار شد و با صدور این سند به نام منابع طبیعی، همه اسنادی که به نام افراد در محدوده این اراضی صادر شده بود، تعیین تکلیف خواهد شد.
انتهای پیام
