هایکو ماس: اکنون زمان دیپلماسی است/ هیچکس خواهان جنگ نیست
وزیر امورخارجه آلمان از تصمیم رئیس جمهور آمریکا برای لغو حمله به ایران استقبال کرد و گفت: ما بر این باوریم که اکنون زمان دیپلماسی است.
به گزارش ایسنا، هایکو ماس وزیر امورخارجه آلمان در گفت‌وگو با شبکه خبری زد. دی.‌اف از تصمیم دونالد ترامپ رئیس جمهور آمریکا که گفته روز پنج‌شنبه دقایقی پیش از حمله به ایران، آن را لغو کرده است، استقبال کرد.
وی گفت: ما از تصمیم رئیس جمهور ترامپ برای لغو حمله نظامی به ایران استقبال می‌کنیم. اکنون به نظر می‌آید که حتی در نظر رئیس جمهور آمریکا این درک وجود دارد که اقدامات نظامی به تشدید اوضاع می‌انجامد.
ماس در ادامه با بیان این‌که هیچ کس، نه ایران، نه آمریکا و نه منطقه خواهان جنگ نیست گفت: خطر وقوع جنگ بسیار جدی بود به همین دلیل است که ما معتقدیم اکنون زمان دیپلماسی است. در غیر این‌صورت، هر حادثه‌ای بدون اینکه بدانیم چه کسی مسئول آن است، به‌طور قطع می‌تواند به یک اتفاق ناخواسته منجر شود.
به گزارش ایسنا، روز پنج‌شنبه یک پهپاد جاسوسی آمریکا که به‌طور غیر قانونی وارد حریم هوایی کشورمان شده بود توسط یک موشک ایرانی هدف قرار گرفت و سرنگون شد. مقامات آمریکایی بلافاصله پس از این حادثه ادعا کردند که هواپیمای آنها در حریم هوایی بین‌المللی در حال پرواز بوده است.
رئیس جمهور آمریکا ساعاتی بعد اعلام کرد که ابتدا قصد داشته با یک حمله به ایران پاسخ دهد اما به دلیل تلفات احتمالی آن دست از جنگ با ایران برداشته و دقایقی پیش از اجرای تصمیمش، آن را لغو کرده است.
مقامات ایران بارها تاکید کرده‌اند که به هیچ وجه خواهان جنگ با هیچ‌کس نیستند اما در صورت لزوم به‌طور قطع از خاک خود دفاع خواهند کرد.
انتهای پیام
