مراسم سالگرد حمله شیمیایی به سردشت، در سازمان منع سلاح‌های شیمیایی
مراسمی به مناسبت سالروز حمله شیمیایی رژیم بعث عراق به سردشت (از شهرهای استان آذربایجان غربی) در محل یادبود سازمان منع سلاح‌های شیمیایی برگزار شد.
به گزارش ایسنا، به مناسبت سالروز حمله شیمیایی رژیم صدام به سردشت (در هشتم تیرماه ۱۳۶۶)، علیرضا کاظمی ابدی سفیر و نماینده دائم کشورمان نزد سازمان منع سلاح‌های شیمیایی (OPCW) به همراه خانم اودت ملانو، معاون مدیرکل این سازمان، با حضور در محل یادبود قربانیان حادثه سردشت واقع در سازمان منع سلاح‌های شیمیایی، ضمن نثار تاج گل، به شهدا و جانبازان این حادثه ادای احترام کردند.
در این مراسم که اعضای سفارت جمهوری اسلامی ایران از جمله وابسته نظامی کشورمان در لاهه نیز حضور داشتند، کاظمی ابدی طی سخنانی یاد و خاطره شهدا و جانبازان حادثه سردشت را گرامی داشت و تأکید کرد، سال گذشته جمهوری اسلامی ایران تجربیات خود در خصوص درمان مجروحان شیمیایی را در قالب یک سمینار علمی با کشورها به اشتراک گذاشته و آمادگی دارد این کار را تکرار کند.
وی اضافه کرد: تجربیات کادر پزشکی ایران در میدان‌های جنگی و در مواجهه با سلاح‌های شیمیایی بدست آمده‌اند و از این حیث منحصر به فرد قلمداد می‌شوند.
همچنین فرناندو آریاس مدیرکل سازمان منع سلاح‌های شیمیایی نیز پیامی را به مناسبت سالروز حادثه سردشت ارسال کرد، که امروز جمعه در مراسم یادبود این حادثه در شهرستان سردشت قرائت و منتشر شد.
انتهای پیام
