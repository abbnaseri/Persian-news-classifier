ادعای بی‌اساس نتانیاهو علیه ایران در نشست مشترک با مشاوران امنیت ملی آمریکا و روسیه
نخست وزیر رژیم صهیونیستی در ادعایی بی‌اساس گفت که رژیم متبوعش بارها علیه ایران در سوریه دست به اقدام زده و با تثبیت حضور نظامی ایران در سوریه مقابله کرده است.
به گزارش ایسنا، بنیامین نتانیاهو نخست وزیر رژیم صهیونیستی روز سه‌شنبه در آغاز نشست سه جانبه مشاوران امنیت ملی آمریکا، روسیه و مشاور امنیت رژیم صهیونیستی در سرزمین‌های اشغالی به تکرار ادعاهای واهی خود علیه کشورمان پرداخت.
بنابر گزارش اسرائیل نشنال نیوز، نتانیاهو با بیان اینکه اسرائیل به هر حمله‌ای از سوی تهران پاسخ می‌دهد، مدعی شد: ما بارها علیه ایران در سوریه اقدام کرده‌ایم. ما با تلاش ایران برای تثبیت حضور نظامی‌اش در سوریه مقابله کرده‌ایم.
وی در ادامه ادعاهایش گفت که روسیه، آمریکا و اسرائیل هدف مشترکی برای حذف نیروهای ایرانی از سوریه دارند.
نتانیاهو مدعی شد که چنین کاری امنیت بیشتری برای خاورمیانه ایجاد خواهد کرد.
به گزارش ایسنا، مقامات صهیونیستی پیش از این نیز بارها برای توجیه حملات خود علیه خاک سوریه این ادعای بی‌اساس را مطرح کردند که ایران تلاش می‌کند حضور نظامی خود در ایران را گسترش دهد و حتی پایگاه نظامی دائمی در این کشور ایجاد کند، بنابراین رژیم صهیونیستی با حملات خود علیه ایرانی‌ها تنها می‌خواهد از مرزهایش دفاع کند.
این در حالی است که ایران بارها ضمن رد این ادعاها تاکید کرده است که حضور ایران در سوریه بنا به درخواست دولت مشروع دمشق و تنها به صورت مستشاری برای مقابله با تروریسم بوده است. رئیس جمهور سوریه و مقامات روس نیز بارها تاکید کرده‌اند که این حضور ایران در سوریه قانونی و مطابق با قوانین بین‌المللی است.
انتهای پیام
