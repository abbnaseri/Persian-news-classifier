موگرینی: اینستکس عملیاتی شده است/ هفت کشور اروپایی دیگر به سازوکار مالی می‌پیوندند
مسئول سیاست خارجی اتحادیه اروپا با اشاره به اینکه سازوکار اینستکس عملیاتی شده است، گفت که علاوه بر انگلیس، فرانسه و آلمان هفت کشور اروپایی دیگر نیز به این سازوکار می‌پیوندند.
به گزارش ایسنا، فدریکا موگرینی مسئول سیاست خارجی اتحادیه اروپا با انتشار یادداشتی در صفحه رسمی خود به ارائه یک جمع‌بندی درباره تلاش‌های اتحادیه اروپا برای حفظ برجام پرداخت.
وی در یادداشت خود تصریح کرد: ما روز جمعه یک موضوع بسیار مهم را در پشتیبانی از توافق هسته‌ای با ایران اعلام کردیم؛ ابزار حمایت از تبادلات تجاری مشروع با ایران (موسوم به اینستکس) عملیاتی شده و تراکنش‌های اولیه در حال انجام شدن است.
موگرینی ادامه داد: ما به همراه سه کشور انگلیس، فرانسه و آلمان این سازوکار را راه‌اندازی کردیم و هفت کشور اروپایی دیگر نیز قرار است به آن بپیوندند. ما همچنین روز جمعه کمیسیون مشترک برجام را برگزار کردیم که همواره برای تضمین اجرای این توافق تلاش می‌کند.
به گزارش ایسنا، کمیسیون مشترک برجام با حضور نمایندگان طرف‌های توافق روز جمعه در وین، پایتخت اتریش برگزار شد و شرکت کنندگان در بیانیه پایانی خود بار دیگر تائید کردند که برجام همچنان یک عنصر کلیدی در ساختار جهانی عدم اشاعه به شمار می‌آید که بر اساس قطعنامه ۲۲۳۱ به اتفاق آرا مورد تأیید شورای امنیت سازمان ملل متحد قرار گرفته است.
در بخش دیگری از این بیانیه آمده است که اعضا، پیشرفت خوب در پروژه مدرن سازی رآکتور تحقیقاتی اراک و پروژه تبدیل تأسیسات فردو برای تولید ایزوتوپ‌های پایدار، آنگونه که در برجام پیش‌بینی شده، را مورد توجه قرار دادند. همچنین به عنوان بخشی از فعالیت‌های جاری در خصوص موضوعات هسته‌ای و تحریم‌ها، کمیسیون مشترک کارشناسان را موظف کرد تا به دنبال راهکارهای عملی به ویژه برای صادرات اورانیم دارای غنای پایین و آب سنگین تحت ترتیبات مناسب باشند. به موازات این، آن‌ها همچنین از طریق تشکیل جلسات تبادل نظر کارشناسی تخصصی و متمرکز، تلاش‌های خود را در رابطه با برداشتن تحریم‌ها همسو با تعهدات مندرج در بند هشتم بیانیه نشست وزرای کمیسیون مشترک برجام مورخ ۱۵ تیرماه ۱۳۹۷، به منظور ارائه راه‌حل‌های عملی در جهت حفظ عادی‌سازی روابط تجاری و اقتصادی با ایران تشدید خواهند کرد.
انتهای پیام
