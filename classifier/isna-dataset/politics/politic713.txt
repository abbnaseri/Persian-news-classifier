اسلام دین مذاکره و تعقل است
امام جمعه اهل تسنن زاهدان با بیان اینکه از اختلاف در بین کشورهای اسلامی متاسف هستم، گفت: اسلام دین مذاکره و تعقل است، باید گفتمان اولین ابزار برای حل اختلافات باشد.
به گزارش ایسنا، مولوی عبدالحمید در کنفرانس بین‌المللی ظرفیت‌های راهبردی آموزه‌های اسلام در تحقق همزیستی مسالمت‌آمیز که امروز در کتابخانه مرکزی دانشگاه تهران برگزار شد، گفت: دین اسلام، دین استدلال و منطق است و ظرفیت‌های کلانی دارد. اگر به سیره پیامبر(ص) مراجعه کنید، می‌بینید که اسلام چقدر ظرفیت دارد. در دین اجباری نیست و آنچه از بعثت پیامبران و نازل کردن کتب وجود دارد، بیان حق است.
وی گفت: ایرانی‌ها، رومی‌ها و هندی‌ها به زور مسلمان نشدند، بلکه همه اینها متاثر از اخلاق اسلامی و سیره ائمه و پیامبر(ص) است. ما باید امروز به اصل قرآن عظیم، شان و سیره ائمه و پیامبر(ص) برگردیم که زندگی و همزیستی مسالمت‌آمیز نیز بخشی از آن است. وی اظهار کرد: بسیار متاسفم که امروز تفرقه و اختلاف در کشورهای جهان اسلامی وجود دارد. امروز دشمن  بین کشورهای اسلامی اختلاف انداخته‌ و سعی دارد، از این تفرقه‌ها بهره ببرد. اسلام دین مذاکره است و راه‌حل تنها مذاکره و گفت‌وگو است. امام جمعه اهل تسنن زاهدان در پایان خاطر نشان کرد: راه ما راه وحدت اسلامی است، مسلمانان باید در کنار یکدیگر قرار بگیرند و با هم برای حل مشکلات گفت وگو کنند.
انتهای پیام
