برگزاری هر هفته ملاقات مردمی رؤسای سازمان قضائی نیروهای مسلح در سراسر کشور 
رئیس سازمان قضائی نیروهای مسلح با بیان اینکه ملاقات مردمی رؤسای سازمان قضائی نیروهای مسلح در سراسر کشور هر هفته برگزار می‌شود، گفت: این ملاقات‌ها بخصوص در مورد کسانی که تحمل حبس برای آنها مشکل است یا توان پرداخت جریمه نقدی را ندارند، بسیار اثرگذار است.
به گزارش ایسنا، حجت‌الاسلام شکرالله بهرامی در حاشیه ملاقات مردمی خود در جمع خبرنگاران با بیان اینکه این دیدارها هر هفته با حضور نماینده دادستان و نماینده نظارت و بازرسی در سازمان قضائی نیروهای مسلح برگزار می‌شود، اظهار کرد: در این جلسات شکایات مردم شنیده شده و به صورت جدی پیگیری می‌شود و هر جا لازم باشد به دادگاه نامه می‌نویسیم.
وی ادامه داد: مردم در این ملاقات‌ها، آزادانه مطالب خود را بیان می‌کنند. این ملاقات‌ها بخصوص در مورد کسانی که تحمل حبس برای آنها مشکل است یا توان پرداخت جریمه نقدی را ندارند، بسیار اثرگذار است.
رئیس سازمان قضائی نیروهای مسلح همچنین خاطرنشان کرد: ملاقات‌های مردمی توسط رؤسای سازمان قضائی نیروهای مسلح در سراسر کشور برگزار می‌شود و در این ملاقات‌ها به شکایات حداقل ده نفر رسیدگی می‌شود. ما در جلسه امروز هم حداقل به ۱۴ پرونده رسیدگی می‌کنیم.
بهرامی درباره چگونگی حضور مردم در این ملاقات گفت: پرتابل سازمان قضائی نیروهای مسلح در اختیار مردم قرار دارد و مردم می‌توانند مشکل خود را آنجا مطرح کنند. همکاران من در دفتر هماهنگی‌های لازم را برای حضور مردم در این جلسه را فراهم می‌کنند و مردم در وقت تعیین شده در جلسه حاضر شده و مشکل خود را بیان می‌کنند.
وی در پایان در پاسخ به این پرسش که آیا فقط نیروهای مسلح می‌توانند در این ملاقات شرکت کنند، اظهار کرد: خیر. جلسه اختصاص به نیروهای مسلح ندارد و هم نیره‌ای مسلح و هم مردم عادی که شکایتی از نیروهای مسلح دارند می‌توانند در این ملاقات حضور یابند.
انتهای پیام
