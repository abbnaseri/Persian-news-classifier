درخواست یک نماینده از دولت برای اجرای مقتدرانه وظایفش نسبت به برجام
 نماینده مردم زابل در مجلس از دولت خواست تا مقتدرانه به وظایف ذاتی خود درخصوص برجام عمل کند و از انفعال خارج شود.
به گزارش ایسنا، حبیب‌الله دهمرده در نطق میان دستور امروز (یکشنبه) مجلس، گفت: بیانات مقام معظم رهبری در دیدار با نخست‌وزیر ژاپن پیام‌های روشنی برای داخل و خارج داشت. این بیانات حاوی پیام امید و انرژی برای دوستان و یاس و ناامیدی برای دشمنان به همراه داشت.
عضو کمیسیون کشاورزی مجلس ساقط شدن پهپاد آمریکایی در خلیج‌فارس را نشان از اقتدار سپاه پاسداران انقلاب اسلامی دانست و افزود: سپاه بار دیگر اقتدار جمهوری اسلامی ایران را به رخ جهانیان کشید و درس فراموش نشدنی به شیطان بزرگ و مستکبران جهان و ایادی آنها در منطقه داد و معادلات باطل آنها را نقشِ بر آب کرد.
وی از دولت درخواست کرد: مقتدرانه به وظایف ذاتی خود درباره برجام عمل کنید و از انفعال خارج شوید.
نماینده مردم زابل در مجلس با بیان اینکه گرانی غوغا می‌کند، گفت: یارانه ۱۴ میلیارد دلاری و یارانه‌های انرژی سر سفره مردم نرفت، مجلس جلسه‌ای بگذارد تا دستگاه‌های اجرایی به وظایف ذاتی خود عمل کنند.
دهمرده با تبریک هفته قوه قضاییه گفت: به مشکلات اساسی مردم بزرگوار رسیدگی کنید چرا که برخی مسؤولان به جای برداشتن بار از دوش مردم خودشان بر دوش مردم سنگینی می‌کنند. گرانی، بیکاری و معیشت سخت اقشار آسیب‌پذیر به واقع آستانه تحمل را از بین برده است.
عضو کمیسیون کشاورزی مجلس در تذکری به وزیر نیرو از وی خواست تا به وعده‌های داده شده برای انتقال آب از دریای عمان به سیستان، تبخیر، درختکاری و رسوب‌گذاری چاه‌نیمه‌ها، نیروگاه بادی میرنادر و فاضلاب سیستان عمل کند.
دهمرده از وزیر راه و شهرسازی خواست تا استاندارد بزرگراه‌های سیستان را به میانگین کشوری ارتقاء دهد چون میزان کندی حرکت خودروها و غیرایمن بودن این بزرگراه‌ها تلفات انسانی به مراتب بیشتری نسبت به سایر استانها به جا می‌گذارد.
انتهای پیام
