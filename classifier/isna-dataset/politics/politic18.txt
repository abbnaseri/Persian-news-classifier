کمالوندی: سطح غنی‌سازی ایران به 4.5 درصد رسید
سخنگوی سازمان انرژی اتمی اعلام کرد: صبح امروز دوشنبه سطح غنای تولید اورانیوم به 4.5 رسید.
بهروز کمالوندی سخنگوی سازمان انرژی اتمی کشورمان روز دوشنبه در پاسخ به ایسنا گفت: امروز صبح ایران از مرز ۴.۵ درصد در غنی‌سازی اورانیوم عبور کرد.
وی گفت: این میزان غنا به طور کامل برای پاسخ به نیاز کشور در تأمین سوخت نیروگاه‌های قدرت کافی است.
سخنگوی سازمان انرژی اتمی هم‌چنین اظهار کرد: میزان دقیق غنای سوخت را آژانس بعد از آنالیز نمونه‌های برداشته شده اعلام خواهد کرد.
به گزارش ایسنا، سوخت نیروگاه‌های قدرت غنای متفاوتی دارد که از ۱.۱ درصد تا کمتر از ۵ درصد را شامل می‌شود. اکنون با انجام غنی‌سازی اورانیوم در غناهای مختلف تا کمتر از ۵ درصد ایران قادر به تأمین سوخت نیروگاهی از جمله نیروگاه بوشهر است.
ایران روز یک‌شنبه اعلام کرد: مسائل فنی افزایش درصد غنی‌سازی اورانیوم انجام شده و تا ساعاتی دیگر درصد غنی سازی ایران از ۳.۶۷ عبور خواهد کرد. پیش بینی ما این است که صبح دوشنبه وقتی گزارش به آژانس داده شود، ما از ۳.۶۷ درصد فراتر رفته‌ایم و این اقدامی بوده که جمهوری اسلامی ایران اعلام کرده بود.
وی خاطرنشان کرد که افزایش درصد غنی‌سازی با توجه به نیاز کشور انجام می‌شود و اکنون نیاز ما مربوط به نیروگاه‌های قدرت است و در بلند مدت هم نیاز برای پیشران اتمی که هر کدام درصدهای مختص خود را دارند.
معاون صالحی تاکید کرد گام اول شاید زمان می‌برد اما در گام دوم زمان مطرح نیست.
کمالوندی هم‌چنین اظهار کرد که "رونوشت یا DIQ تغییرات به آژانس داده شده است.
به گزارش ایسنا، بنا بر تعریف آژانس بین‌المللی انرژی اتمی اورانیوم ۵ درصد غنی شده هم چنان اورانیوم با غنای کمتر LEU است و نشانه خطر جدی نیست.
به نظر می‌رسد ایران با اتکا به اصل عمل متقابل و سیاست گام به گام امیدوار است اروپا را وادار کند اقدامی جدی برای حفظ برجام و تأمین خواسته‌های ایران به ویژه در حوزه نفتی و بانکی انجام دهد.
انتهای پیام
