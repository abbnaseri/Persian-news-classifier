سرخو: نظارت مردم بر اموال مسئولان از گسترش فساد جلوگیری می‌کند 
 یک فعال سیاسی گفت: ابلاغ قانون رسیدگی به دارایی‌های مقامات و مسئولان توسط رئیس قوه قضائیه فی‌نفسه اقدام خوبی‌ است؛ چرا که بر دارایی مسئولان باید نظارت وجود داشته باشد.
محسن سرخو در گفت‌وگو با ایسنا، در ارتباط با ابلاغ قانون رسیدگی به دارایی‌های مقامات و مسئولان توسط رئیس قوه قضائیه، اظهار کرد: در ارتباط با روشن شدن دارایی مسئولان قوانینی از گذشته وجود داشته است. امیدواریم امروز هم با جدیت بیشتری اجرای آن قوانین با ابلاغ اخیر رئیس قوه قضائیه انجام شود.
وی ادامه داد: فی‌نفسه اجرای این قوانین کار خوبی است؛ در خصوص دارایی و اموال مسئولین به‌خصوص مدیران تراز اول و خانواده و وابستگان‌شان باید نظارت‌هایی وجود داشته باشد.
این عضو حزب اسلامی کار گفت: باید مشخص شود در خصوص دارایی مسئولان، قبل و بعد از کسب مسئولیت‌شان چه تغییراتی رخ داده و تا چه اندازه درآمدهایشان صحیح بوده است.
وی خاطر نشان کرد: در صورتی که در این رابطه به مردم اطلاع رسانی شود، جلوی بسیاری از فسادها و رانت‌خواری‌ها گرفته می‌شود.
سرخو تصریح کرد: قبل از اینکه مسئولی دارای سمتی شود دارایی‌هایش از مراجع ذی‌صلاح به اطلاع عموم برسد. این اطلاعات باید در یک سایتی قرار گیرد تا مردم با شفافیت در جریان این اموال و دارایی‌ها باشند.
وی یادآور شد: مردم بهترین ناظران جامعه هستند و نظارت آنان بر اموال مسئولین از گسترش فساد جلوگیری می‌کند و دیگر مدیری به خود اجازه نمی‌دهد تا با سوءاستفاده از جایگاهش دست در جیب بیت‌المال ببرد.
این فعال سیاسی اصلاح طلب در پایان گفت: وقتی کسی طبق قانون مسئولیتی بپذیرد باید تمام دارایی‌هایش را اعلام کند؛ البته حق قانونی‌اش است که اعلام نکند اما در آن زمان دیگر نمی‌تواند مسئولیتی بر عهده گیرد.
انتهای پیام
