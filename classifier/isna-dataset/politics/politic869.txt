ایران‌نژاد: سهمیه سوخت چابهار از ۲۰۰ لیتر به ۵۰۰ لیتر افزایش پیدا کند
نماینده مردم چابهار در مجلس شورای اسلامی با اشاره به اختصاص سوخت ۲۰۰ لیتری به مردم حوزه انتخابیه خود بیان کرد: پراکندگی شهرها موجب شده ۲۰۰ لیتر سوخت در حوزه انتخابیه کافی نباشد و لازم است این میزان به ۵۰۰ لیتر افزایش پیدا کند.
به گزارش ایسنا، عبدالغفور ایران‌نژاد نماینده مردم چابهار در مجلس شورای اسلامی در نطق میان دستور جلسه علنی امروز مجلس ضمن تبریک به مناسبت هفته قوه قضائیه بیان کرد: از سپاه که با اقتدار هر متجاوزگری از هر کشوری را بدون ملاحظه مورد هدف قرار می‌دهد و اقتدار نظام را به نمایش می‌گذارد تشکر می‌کنم. آمریکای جنایتکار باید بداند که هرگونه کوچک‌ترین تحرکی در منطقه اول موجب خواهد شد که اول خود و سپس همدستانش برای همیشه پشیمان شوند و خلیج همیشه فارس گورستان آنها خواهد شد.
وی افزود: نظام مقدس جمهوری اسلامی در استان سیستان و بلوچستان به خصوص در جنوب استان خدمات و اقدامات ارزشمند انجام داده است اما هنوز محرومیت زمان قبل از انقلاب در این منطقه مشهود است و در شهرستان‌ها ۵۰ درصد جمعیت شهری و ۵۰ درصد جمعیت روستایی فاقد آب شرب هستند و آب رسانی با تانکر انجام می‌شود این آب برای هر نفر ۱۵ لیتر در شبانه روز اختصاص پیدا می‌کند، این مشکل باعث مرگ فرزندان منطقه شده است، لازم است در جهت احداث چندین آب شیرین کن مشکل مردم حل شود.
نماینده مردم چابهار در مجلس شورای اسلامی ادامه داد: با توجه به جمعیت ۵۰۰ هزار نفری حوزه انتخابیه و کمبود شدید نیروی انسانی در آموزش و پرورش شاهد تراکم دانش آموزان در کلاس‌ها هستیم، هر کلاس ۳۰ الی ۴۵ نفر مستقر هستند و هر معلم کار تدریس چند پایه را انجام می‌دهد، با این اوصاف به استخدام سریع نیروهای انسانی بومی نیاز است، کمبود فضای آموزشی نیز از دیگر مشکلات در این خصوص است. در زمینه بهداشت و درمان وزارتخانه در دولت فعلی، اقدامات خوبی انجام داده است، از وزیر سابق و وزیر فعلی وزارتخانه در این خصوص تشکر کنم ولی به دلیل عمق محرومیت، اقدامات کافی نیست لازم است در جهت ساخت بیمارستان و تجهیز آزمایشگاه‌ها و مراکز جامع سلامت روستایی در حوزه انتخابیه اقدام شود.
ایران‌نژاد عنوان کرد: یکی از معضلات حوزه انتخابیه نبود اتوبان در اکثر شهرستان‌ها است در حالی که منطقه آزاد و منطقه چابهار بسیار مناطق مهمی هستند که رفت و آمد در آنها منجر به خسارت جانی و مالی در این مسیرها شده است از سوی دیگر جاده ساحلی کنارک به جاسک که در ابتدای انقلاب به عنوان جاده دسترسی بازسازی شد و احداث آن از سال ۸۹ کلنگ زنی شد تنها ۴۰ درصد پیشرفت کرده در حالی که در مسیر جاده مکران قرار دارد.
نماینده مردم چابهار در مجلس شورای اسلامی بیان کرد: سهمیه سوخت خودروها در حوزه انتخابیه ماهیانه ۲۰۰ لیتر است، اما به علت پراکندگی و گستردگی شهرها این میزان سوخت جوابگوی تردد مردم در این مناطق نیست از این رو ساماندهی سهمیه سوخت و افزایش سهمیه سوخت از ۲۰۰ لیتر یه ۵۰۰ لیتر مورد توجه قرار گیرد همچنین تاکنون گاز این نعمت خدادادی در حوزه انتخابیه فعال نشده که از وزیر نفت می‌خواهیم دستور ویژه صادر شود. نباید در کنار شهر چابهار، ۷۰ هزار حاشیه نشین از امکانات اولیه آب و برق محروم باشند، توسعه برق روستایی مورد توجه باشد، بالاترین نرخ بیکاری در کشور در حوزه انتخابیه ما است، جوانان تحصیل کرده هنوز بیکار هستند.
انتهای پیام
