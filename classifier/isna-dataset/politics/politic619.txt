سر انگشت قدرتمند ایرانیان در انتظار هرگونه تعرضی روی ماشه آماده شلیک است
خطیب نماز جمعه تهران گفت: در روزهایی که دولت آمریکا قوانین و قواعد بین‌المللی را زیر پا گذاشته و در راستای بی‌اعتبار کردن سازوکارهای صلح در جهان قدم برمی‌دارد و تحریم‌های ناجوانمردانه آمریکا دستگاه حاکمیت این کشور را کشوری یاغی قرار داده است؛ دقیقاً در این روزها، شاهد حلقه‌های به‌هم پیوسته از پیروزی‌های الهام‌بخش امت اسلام هستیم.
به گزارش ایسنا، حجت‌الاسلام والمسلمین ابوترابی فرد در خطبه این هفته نماز جمعه تهران اظهار کرد: در روزهایی که دولت آمریکا قوانین و قواعد بین‌المللی را زیر پا گذاشته و در راستا بی اعتبار کردن سازوکارهای صلح در جهان قدم بر می‌دارند و تحریم‌های ناجوانمردانه آمریکا دستگاه حاکمیت این کشور را کشوری یاغی قرار داده است؛ دقیقاً در این روزها، شاهد حلقه‌های به هم پیوسته از پیروزی‌های الهام بخش امت اسلام می‌باشیم.
وی در ادامه داد به تشریح مواضع خود درباره پیروزی‌های ذکر شده پرداخت و گفت: مواضع روشن، حکیمانه و قاطعانه رهبر معظم انقلاب در رابطه با پیام رئیس جمهور آمریکا؛ وحدت و انسجام تحسین بر انگیز تمامی گروه‌ها و احزاب فلسطینی و دولت‌های انقلابی جهان اسلام در برابر خیال پردازی رئیس جمهور آمریکا و توطئه محکوم به شکست نشست منامه؛ رهگیری و انهدام پیچیده‌ترین و رادارگریزترین پرنده جاسوسی ارتش آمریکا توسط شبکه پدافند هوایی و آتش موشک هوا فضای سبزپوشان متعهد و متخصص و شجاع از جمله این پیروزی‌ها است.
ابوترابی‌فرد گفت: این رویدادها حکایت از شرایط ویژه‌ای دارد. حکایت از راهبرد قطعی جمهوری اسلامی ایران بر مقاومت و فروپاشی اراده متزلزل دشمن. این اراده پولادین را امروز تمامی سیاست‌مداران و سیاست ورزان نیروهای انقلابی وفادار به جبهه مقاومت و دست نشاندگان بی هویت آمریکا یافته‌اند.
امام جمعه تهران با اشاره به "نفوذ منطقه‌ای و شکست سیاست‌های آمریکا در منطقه" گفت: این را امروز چهره‌های هوشمند دریافته‌اند که ایران، عراق، سوریه، لبنان، فلسطین، افغانستان، پاکستان و ترکیه پیامد شکست سیاست آمریکا در منطقه است.
وی گفت: استراتژی قدرتمند جمهوری اسلامی، استراتژی روشن همراه با اقتدار است. دلیلش خط مستحکم دانشگاه با وزارت دفاع و نیروهای مسلح جمهوری اسلامی ایران است. این اقتدار دستاورد پیوند نظام با دانشگاه است که باید در همه حوزه‌های مدیریتی کشور تجلی پیدا کند. مدیران و مسئولان اقتصادی کشور بدانند اقتصاد به همراه دانش به یک اقتصاد شکوفا منجر می‌شود.
امام جمعه موقت تهران ادامه داد: دومین پیام این اقدام شجاعانه حکایت از سرانگشت قدرتمند ایرانیان و پیام سامانه پدافند هوایی کشور دارد. سر انگشت قدرتمند ایرانیان در انتظار هر گونه تعرضی روی ماشه آماده شلیک است.
ابوترابی‌فرد در ادامه با تاکید بر ضرورت اصلاحات ساختاری بودجه کشور گفت: اولاً باید بدانیم بودجه کشور آئینه چگونه اداره نمودن کشور است. اگر می‌خواهیم بدانیم منابع هزینه‌ها و کیفیت کشور چگونه است باید به بودجه سالانه اشاره کرد. رهبر معظم انقلاب اسلامی هم در پیام سال ۱۳۹۷ و هم در سیاست‌های کلی اقتصاد مقاومتی و هم در بیانیه گام دوم انقلاب بر اهمیت اصلاح ساختاری بودجه تاکید نمودند. اشاره داشتند مهم‌ترین عیوب وابستگی به نفت، دولتی بودن اقتصاد و بودجه معیوب است.
وی ادامه داد: لذا اصلاح ساختار بودجه مطالبه اصلی نظام و دولت است و باید سه قوه قدم‌های اصولی برای تحول بنیادین در نظام بودجه‌ریزی کشور بردارند. عوامل کلیدی و مؤثر در رشد اقتصادی کشور به منظور اصلاح سیاست‌های کلان اقتصادی، در اصلاح مدیریت درآمدهای نفتی سیاست مالی، سیاست پولی، سیاست ارزی، نرخ سود بانکی شاخص فضای کسب و کار و آزادی اقتصادی تعریف می‌شود.
امام جمعه تهران گفت: اگر می‌خواهیم شاهد تحول در اقتصاد باشیم باید در این حوزه‌ها دست به اقدامات اصولی بزنیم. اصلاح شاخص درآمد نفتی شاخص سیاست‌های پولی ارزی در اصلاح سیاست‌های مالی خلاصه می‌شد. در اقتصاد امروز کشور سیاست‌های پولی و ارزی سیاست‌های درآمدهای نفتی به طور جدی متأثر از سیاست بودجه‌ریزی است. بودجه کشور با درآمد نفتی پیوند خورده است. دولت برای تبدیل ارز به ریال بانک مرکزی را تحت فشار می‌گذارد؛ این در حالی است که افزایش دارایی بانک مرکزی یعنی رشد پایه پول، تزریق پول پر قدرت به اقتصاد و کاهش ارزش پول ملی و کاهش قدرت خرید شما.
وی در بخش دیگری از این خطبه گفت: بدهی دولت به بانک مرکزی به رشد تورم و کاهش قدرت خرید شما می‌انجامد. برادران و خواهران محترم تا هنگامی که رابطه بودجه کشور با درآمدهای نفتی قطع نشده است با مشکل تورم و چالش اقتصادی روبه رو هستیم..
وی تاکید کرد که دولت باید قدم‌های محکمی در راستای قطع وابستگی به نفت در بودجه کشور بردارد.
ابوترابی‌فرد در ادامه اظهارکرد: امیدوارم قدم‌هایی که برداشته شده است به ثمر بنشیند و به یاری خداوند متعال شاهد یک تحویل در نظام بودجه‌ریزی کشور و حرکت به سمت قله‌های اقتصادی باشیم.
وی در بخش دیگری از این سخنرانی با اشاره به پیروزی تیم ملی والیبال گفت: هفته‌ها است که این جوانان برای ملت عزیز شور و نشاط و امید آفریده‌اند. توجه ویژه به ورزش همگانی و قهرمانی از توصیه‌های جدی مقام معظم رهبری و از گام‌های مؤثر برای خلق قدرت در نظام اسلامی است. موفقیت و پیروزی‌های اخیر ثمره دو دهه مدیریت عاقلانه و با ثبات در ورزش والیبال کشور بوده است. این مدیریت با ثبات راه را برای درخشش جوانان در عرصه‌های جهانی هموار نمود. امیدوارم در همه حوزه‌ها مدیریت‌های عادلانه و عاقلانه را شناسایی کنیم.
ابوترابی فرد در خطبه‌عبادی این هفته نماز جمعه تهران نیز با اشاره به سالگرد ارتحال امام صادق (ع) اظهار کرد: مدرسه اهل بیت را با نانم مبارک امام صادق (ع) می‌شناسند. مظهر عدالت آفاقی و انفسی. شخصیتی که در مدرسه او بیش از ۴ هزار شاگرد زانو زدند. در مدرسه علمی او شخصیت‌های برجسته‌ای تعلیم شدند. جابربن حیان یکی از شاگردان مدرسه او با نام پدر شیمی شناخته می‌شود.
وی سپس در بیاناتی با استناد به روایات و سیره ائمه به ابعاد شخصیتی امام صادق (ع) در حوزه علمی و دینی اشاره کرد.
امام جمعه این هفته تهران با اشاره به روایتی از امام صادق (ع) به تبیین ضرورت مبارزه با طاغوت پرداخت و گفت: باید در برابر نظام کفر و استکبار بایستیم. پیام روایت امام صادق (ع) مبارزه با همه طاغوت‌ها است. مبارزه با آمریکا و مزدوران او؛ آمریکا و ایادی او. می‌فرمایند یک فقیه عادل و صالح را انتخاب کنید، نزد او زانو بزنید، هر حکمی نمود از حکم او پیروی کنید.
وی ادامه داد: در زمان غیبت، ولایت در دست توانای ولی فقیه است. در سایه امامت صالحان خود سازی و تمدن سازی معنا پیدا می‌کند. این دستاوردهای برآمده از امت اسلام در یمن و لبنان و غزه و سراسر جهان اسلام دستاورد ولی فقیه عالم و صالح و مدیر و مدبر است. خداوندا ما را در این مسیر هدایت و ثابت قدم بدار.
ابوترابی‌فرد گفت: قوه قضائیه با شناخت منطق عدالت برخورد قاطع با مفسد در درون نهاد قوه و در بیرون راه را برای تداوم راه شهدا هموار می‌کند. حراست از این نهاد و قضات شجاع و صالح در سایه برخورد با عناصر نامطلوب است.
انتهای پیام
