توضیحاتی درباره ارتباط یک خانم با وزارت نفت/تخصیص بسته حمایتی برای اقشار نیازمند و ...
اعضای کابینه دوازدهم در حاشیه جلسه امروز (چهارشنبه) پنجم تیرماه ۱۳۹۸ هیات وزیران در حیاط دولت با حضور در جمع خبرنگاران به سوالاتشان پاسخ دادند.
به گزارش ایسنا، رئیس جمهور با تبریک هفته قوه قضاییه و گرامیداشت یاد و خاطره شهید دکتر بهشتی گفت: دست آن قضاتی را که مستقل هستند ، می‌بوسیم که خداوند را ناظر اعمال خودشان می‌دانند و تحت فشار این و آن قرار نمی‌گیرند. روحانی در ادامه صحبتهایش با تاکید براینکه  ما امروز در علم، دانش، فناوری، صنعت، در بخش نظامی و غیرنظامی حرکت‌های بسیار خوبی را انجام دادیم و می‌توانیم این راه را ادامه دهیم، تصریح کرد: به آمریکایی‌ها توصیه می‌کنیم، راهی که شما انتخاب کردید، راه اشتباه و نادرستی است، به اروپایی‌ها توصیه می‌کنیم بی‌عملی شما نسبت به برجام، نادرست بوده است و به هر دوی اینها می‌گوییم به پیمان‌ و عهدتان برگردید.
مشروح گفت‌وگوهای علی ربیعی سخنگوی دولت، بیژن زنگنه وزیر نفت، فرهاد دژپسند وزیر امور اقتصاد و دارایی، عبدالرضا رحمانی فضلی وزیر کشور، محمدباقر نوبخت رئیس سازمان برنامه و بودجه، سید عباس صالحی وزیر فرهنگ و ارشاد اسلامی، عبدالناصر همتی رئیس کل بانک مرکزی اسلامی و رضا اردکانیان وزیر نیرو با خبرنگاران را می‌توانید در لینک‌های زیر دنبال کنید.

جریان آب در زاینده رود به صورت مشروط استمرار خواهد داشت
رضا اردکانیان وزیر نیرو گفت که براساس برنامه ریزی‌های انجام شده، پیش بینی شده است که با رعایت یک شرط مهم جریان آب در زاینده رود استمرار داشته باشند. وی همچنین با اشاره به پیش بینی‌ها انجام شده در وزارت نیرو برای تامین برق مورد نیاز کشور در تابستان سال جاری اظهار کرد: از مرداد ماه سال گذشته برنامه ریزی برای تابستان امسال را آغاز کردیم؛ براساس این برنامه ریزی پیش بینیمان این بود که تا پیش از تابستان ۹۸ حدود ۸ هزار مگاوات کمبود تولید خواهیم داشت که نیمی از آن به دلیل کم بارشی خواهد بود.

کاغذ مطبوعات و کتاب‌های غیر درسی و آموزشی مشمول کالاهای اساسی هستند
سید عباس صالحی وزیر فرهنگ و ارشاد اسلامی با اشاره به تقسیم نیازهای کاغذی کشور به دو بخش فرهنگی و غیرفرهنگی اظهار کرد: برای سال جاری پیش بینی کرده‌ایم که ۸۰ میلیون دلار ارز ۴۲۰۰ تومانی برای واردات ۸۰ هزار تن کاغذ فرهنگی که کاغذ مورد نیاز بخش مطبوعات و کتابهای غیر درسی و آموزشی را تأمین می‌کنند، تخصیص دهیم.

دولت در موضوع افزایش حقوق درست عمل کرده است/تخصیص چهار بسته حمایتی به اقشار آسیب پذیر
محمدباقر نوبخت رئیس سازمان برنامه و بودجه گفت: درباره آنچه که مجلس در زمینه افزایش حقوق کارمندان تصویب کرده است طبق تأیید دستگاه‌های نظارتی دولت به درستی عمل کرده اما اگر آنچه عملی شده باعث رضایت نیست و کار دیگری لازم است صورت گیرد چنانچه مجلس قانون را عوض کند ما نیز قانون جدید را اجرا خواهیم کرد. وی در پاسخ به پرسشی دیگر مبنی بر اینکه آیا امسال نیز دولت بسته‌های حمایتی به اقشار آسیب پذیر اختصاص می‌دهد یا خیر؟ اظهار کرد: آنچه که سال گذشته به آن عمل کردیم این بود که از ما به التفاوت پتروشیمی مبالغی را به صورت بسته حمایتی به جامعه برگرداندیم که این اتفاق به خوبی انجام شده اما امسال در قانون بودجه این ما به التفاوت در خصوص یارانه‌ها منظور شده است که طبق احکام اعلام شده به صورت بسته‌های حمایتی مستقل نیست اما امسال هم دولت چهار بسته حمایتی را به صورت فصلی به اقشار تعریف شده اختصاص خواهد داد که به ازای کالاهای مشخصی پولی به حسابشان واریز می‌شود تا از طریق آن بتوانند یک سبد حمایتی را دریافت کنند.

این که گفته شود یک خانم با ۱۶ نفر در وزارت نفت در ارتباط بوده است بیان اسلامی نیست
علی ربیعی سخنگوی دولت در پاسخ به سوالی در مورد بازداشت اخیر یک خانم که با وزارت نفت در ارتباط بوده است اظهارکرد: این خانم کارمند یک شرکت اروپایی است. معمولاً این شرکت‌های خارجی که با دستگاه‌های اجرایی کار می‌کنند اطلاعات را نیز جمع‌آوری می‌کنند ولی اینکه جمع‌آوری این اطلاعات اقدام جاسوسی است یا خیر به بررسی نیاز دارد. وی ادامه داد: البته اینگونه بیان شد که این خانم با ۱۶ فرد در ارتباط بوده است که بیان این مسئله به این شکل یک بیان اسلامی نیست. وزارت اطلاعات بررسی بیشتری را دارد انجام می‌دهد و قوه قضائیه نیز نتیجه را اعلام خواهد کرد.

 اگر دوستان بگذارند بر دشمنان غلبه می‌کنیم
بیژن زنگنه وزیر نفت در واکنش به حواشی ایجاد شده پیرامون برخی فعالیت‌های وزارت نفت با تاکید بر این که من مقاومت می‌کنم و از این مسائل جا نمی‌زنم، اظهار کرد: اگر این دوستان وقت ما را نگیرند و بگذارند کار کنیم به امید خدا بر دشمنان غلبه خواهیم کرد. وی همچنین در پاسخ به پرسشی درباره علت دیدار برخی نمایندگان مجلس با بابک زنجانی، گفت: در جریان علت این دیدار نیستم و باید موضوع را از خود نمایندگان دیدار کننده بپرسیدید.

ماجرای پارک پلیس تهرانپارس در دست بررسی است
عبدالرضا رحمانی فضلی وزیر کشور با اشاره به ماجرای درگیری با دختری در پارک پلیس تهرانپارس گفت که این موضوع در دست بررسی است و نتایج آن اعلام خواهد شد.
طی روزهای گذشته ویدیویی از برخورد پلیس با دختری در فضای مجازی منتشر شد که با واکنش‌های مختلفی از سوی مسئولان و افکار عمومی مواجه شد.

توضیحات وزیر اقتصاد درباره جزئیات فعالیت صندوق حمایت از مستاجران
فرهاد دژپسند وزیر امور اقتصاد و دارایی به ارائه توضیحاتی درباره فعالیت صندوق حمایت از مستأجران پرداخت و اظهار کرد: پیش بینی کرده‌ایم که صندوق حمایت از مستأجران تا ۷۰ درصد رقم رهن خانه‌های مسکونی را شامل شود. وی افزود: با توجه به این که در فصل جابجایی مستأجران قرار داریم و این اقشار در این ایام فشار مضاعفی را تحمل می‌کنند، به دنبال تعیین رابطه‌ای میان رهن و اجاره هستیم و در این زمینه هدفمان نوعی طرفداری از مستأجران است در این راستا صندوقی را طراحی و به رئیس جمهوری پیشنهاد دادیم که در آن با سپرده گذرای و تأمین منابع از روش‌های پیشنهادی، وجهی قرار بگیرد تا وام‌های به مستأجران اعطا شود.

نشانه‌ای از راه اندازی اینستکس مشاهده نمی‌کنیم
عبدالناصر همتی رئیس کل بانک مرکزی اسلامی با تاکید بر این که راه اندازی اینستکس کمتر از یک هفته زمان نیاز دارد اظهار کرد: تاکنون هیچ نشانه‌ای از انجام اقدامات مورد انتظار از طرف مقابل برای اجرایی شدن اینستکس مشاهده نکرده است.
همچنین در جلسه امروز هیئت وزیران که به ریاست حجت الاسلام والمسلمین روحانی رئیس جمهوری برگزار شد، اعضای دولت با هدف تحقق دستور مقام معظم رهبری و اجرای سیاست های کلی اقتصاد مقاومتی، چارچوب کلی طرح اصلاحات ساختاری بودجه عمومی با رویکرد قطع وابستگی مستقیم آن به نفت را مورد بحث و تبادل نظر قرار دادند.
انتهای پیام
