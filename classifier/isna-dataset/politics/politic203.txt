شروع رسیدگی به پرونده «نجفی» و بازداشت «ریخته‌گران» گزیده اخبار حقوقی هفته گذشته
رسیدگی به پرونده نجفی در ۲۲ تیرماه، بازداشت ریخته گران، انتقال محسن افشانی به ندامتگاه بزرگ تهران و ... گزیده اخبار حقوقی هفته گذشته بود
به گزارش ایسنا، گزیده اخبار حقوقی هفته گذشته به شرح زیر است:


ختم رسیدگی به پرونده گروه بین المللی گریس بند نادین فرتاک پارسیان 

اولین جلسه دادگاه رسیدگی به ۱۰ نفر از متهمان اقتصادی معروف به پرونده گروه بین المللی گریس بند نادین فرتاک پارسیان روز (یکشنبه) ۹ تیرماه در شعبه چهارم دادگاه ویژه رسیدگی به جرایم اخلالگران و مفسدان اقتصادی به ریاست قاضی صلواتی برگزار شد و در این جلسه کیفرخواست متهمان قرائت شد.
در دومین جلسه دادگاه یکی از شاکیان پرونده نادین فرتاک پارسیان از دادگاه خواست که پولشان به آنها برگردانده شود.
در سومین جلسه رسیدگی به این پرونده، مریم هاشمی متهم ردیف اول پرونده با حضور در جایگاه گفت: آنچه که طبق کیفرخواست در خاطرم هست این است که فعالیت شرکت من (نادین فرتاک پارسیان) از سال ۹۵ مبنی بر احداث مراکز تولیدی آغاز شده است که اکثر این قراردادهای من با فردی به نام آقای محمودی است که متأسفانه این امکان به خاطر غفلت خودم ادامه پیدا کرد.
در چهارمین  و آخرین جلسه دادگاه نماینده دادستان خطاب به مردم گفت: سرمایه گذاری نه حرام است و نه ممنوع ولی در وضعیت نامطلوب اقتصادی اگر قصد سرمایه گذاری دارید، سرمایه گذاری که شرعی و قانونی باشد را انجام دهید نه سرمایه گذاری که در قالب مضاربه است و پیش شرطش کسب اطمینان حقوقی است نه اطمینان عرفی و حتماً قبلش از لحاظ حقوقی آن را بررسی کنید.
به گزارش ایسنا، متهمان این پرونده عبارتند از مریم هاشمی فرزند محمد، مدیرعامل شرکت نادین فرتاک پارسیان که در حین خروج از کشور دستگیر شد، محمد هاشمی فرزند محمدرضا، علی هاشمی فرزند محمد، مصطفی هاشمی فرزند محمدرضا، محمدرضا هاشمی فرزند محمد، حسن هاشمی فرزند علی اکبر، ابوالفضل هاشمی فرزند غلامحسین، محسن ثابت قدم راسخ فرزند علیرضا، ابراهیم مختاری فرزند احمد و بهرام شازده احمدی فرزند اکبر به اتهام مشارکت در اخلال عمده در نظام اقتصادی کشور به نحو عمده از طریق جذب سپرده در قالب عقد مضاربه منتهی به حیف و میل سپرده گذاری و سردستگی گروه مجرمانه و تحصیل مال از طریق نامشروع و پولشویی.
این پرونده  ۲۶۴ نفر شاکی دارد.


سخنان سخنگوی قوه قضاییه در زمینه‌های مختلف 

اسماعیلی سخنگوی قوه قضائیه گفت: رویکرد اصلی تحول در قوه قضائیه، تحول در برنامه‌ها و ساختارهاست و اصل این تحول در رویکردهاست.
رییس دادگستری کل استان تهران در نشست خبری در پاسخ به سوالی درباره زمان رسیدگی به پرونده نجفی، گفت: از آنجا که در پرونده سه وکیل بودند ابلاغ‌های مختلف در ظرف زمانی مختلف انجام شده است. برخی از اشکالات و ایراداتی که داشت کلاً برطرف شده است. به پرونده نجفی در  ۲۲ تیرماه در دادگاه کیفری یک تهران بصورت علنی رسیدگی می شود.
وی افزود: آخرین تحقیقات پرونده محیط‌ زیستی‌ها به دادگاه واصل شد و برگزاری ادامه دادگاه‌ها در هفته‌های آتی انجام می شود.



متهم پرونده قتل امام جمعه کازرون به قصاص محکوم شد

در جلسه محاکمه متهم به قتل امام جمعه کازرون در شعبه اول دادگاه کیفری یک شیراز در چهارشنبه هفته گذشته، نماینده دادستان با اشاره به اقرار صریح متهم و اظهارات شهود تقاضای مجازات متهم را از دادگاه درخواست کرد و متهم به قصاص محکوم شد. 



ادامه رسیدگی به اتهامات دیگر متهمین بانک سرمایه 

در چهاردهمین جلسه رسیدگی به اتهامات متهمین بانک سرمایه در روز دوشنبه  هفته گذشته ۱۰ تیرماه  قهرمانی نماینده دادستان از احضار ریخته‌گران و انقضای مهلت احضار او در دادسرا خبر داد و گفت: حکم جلب او صادر خواهد شد. نهایتا بهروز ریخته گران روز سه شنبه ۱۱ تیرماه  به اتهام اخلال در نظام اقتصادی و با قرار بازداشت موقت بازداشت شد.
در پانزدهمین جلسه دادگاه در روز چهارشنبه ۱۲ تیرماه قهرمانی نماینده دادستان تهران گفت: در بانک سرمایه ۱۴ هزار میلیارد تومان و در هیات مدیره‌ای که در دادگاه حاضر هستند هزار و ۳۰۰ میلیارد تومان از اموال بانک سرمایه از بین رفته و این موضوع قطعاً به نظام اقتصادی کشور ضربه زده است و قطعاً در شرایط تحریم وضعیت بدتر خواهد بود.
ادامه رسیدگی به این پرونده به ۱۶ تیرماه موکول شد. 



تحریم‌های نفتی فرصت مناسبی برای توسعه درآمدهای غیرنفتی است
به گزارش ایسنا، آیت الله جنتی دبیر شورای نگهبان گفت: وجود تحریم‌های نفتی فرصت مناسبی برای مسئولان در راستای توسعه درآمدهای غیرنفتی با تمرکز بر اقتصاد مقاومتی و تکیه بر توان داخلی است.



«محسن افشانی» به ندامتگاه تهران بزرگ منتقل شد

محسن افشانی بازیگر سینما با توجه به رفتارهای خارج از عرف و انتشار تصاویر حاوی مطالب ترویج کننده خشونت در فضای مجازی به دستور مقام قضایی که ششم تیرماه دستگیر و روانه زندان اوین شده بود، روز دوشنبه هفته گذشته ۱۰ تیرماه به ندامتگاه تهران بزرگ منتقل شد.


حشمت‌الله حیات الغیب مدیرکل زندان‌های استان تهران شد

اصغر جهانگیر رئیس سازمان زندان‌ها و اقدامات تأمینی و تربیتی کشور با صدور حکمی سید حشمت الله حیات الغیب را به عنوان مدیر کل زندان‌های استان تهران منصوب کرد.
حیات الغیب پیش از این مدیرکل زندان‌های استان فارس بود.
پیش از این مصطفی محبی مدیریت زندان های استان تهران را برعهده داشت.



دستاوردهای اولین نشست «هم اندیشی جوانان تحت حمایت» انجمن حمایت زندانیان مرکز

در اولین نشست «هم اندیشی جوانان تحت حمایت» انجمن حمایت زندانیان مرکز" در هفته گذشته ، مباحثی همچون «آموزش» و اهدای هدایا به  ۲۲ نفر از دختران تحت حمایت زندانیان مرکز و این موضوع که جوانان تحت حمایت برچسب اجتماعی را از خود دور کنند، مطرح شد. 


اینستکس مولود معلول برجام است

حجت الاسلام منتظری دادستان کل کشور با بیان این که اینستکس فرزند و مولود معلول برجام است، از مسئولان سیاسی کشورمان خواست حواسشان به عدم تعهدات گذشته غرب باشد و این فرزند معلول را به دامن نگیرند.


نمی‌توان ابزار ارتباطی و فضای مجازی را از زندگی بشر حذف کرد

به گزارش ایسنا، آیت الله رییسی رئیس قوه قضاییه، اعتاب مقدسه را قطب های بی بدیل فرهنگی دانست و بر ضرورت بهره گیری از دهه کرامت برای افزایش نشاط اجتماعی تاکید کرد.



قدرت بازدارندگی جمهوری اسلامی با مذاکره به دست نیامده است

حجت الاسلام محسنی اژه ای معاون اول قوه قضاییه  گفت: امروز جمهوری اسلامی یک قدرت بازدارندگی قوی دارد و این قدرت را با مذاکره به دست نیاورده بلکه با ایمان، استقامت و روحیه انقلابی به دست آورده است.


برگزاری آزمون وکالت از سوی مرکز وکلا در پاییز ۹۸/ جزییات نامعلوم

علی بهادری جهرمی رئیس مرکز امور وکلا، کارشناسان رسمی و مشاوران قوه قضائیه در رابطه با برگزاری آزمون وکالت از سوی این مرکز در سال ۹۸، گفت: آئین نامه می‌گوید هر سال این آزمون برگزار شود و این آزمون برگزار خواهد شد. هنوز نصاب، ظرفیت و تاریخ مشخص نیست اما پیش بینی ما این است که در پاییز این آزمون برگزار شود.

انتهای پیام
