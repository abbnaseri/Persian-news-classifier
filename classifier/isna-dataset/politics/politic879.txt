گرانفروشی و تقلب یک نشان تجاری پوشاک خارجی
سخنگوی سازمان تعزیرات حکومتی از برخورد این سازمان با یک نشان تجاری پوشاک خارجی خبر داد و گفت: این نشان تجاری با وجود اعلام تخفیف ۵۷ درصدی باز هم مرتکب گرانفروشی و تقلب شده بود.
به گزارش ایسنا، سیدیاسر رایگانی در گفت‌وگو با صداوسیما، اظهار کرد: ۲ هفته پیش به نشان‌های تجاری پوشاک که در داخل کشور به عنوان نماینده پوشاک خارجی به ویژه ترکیه‌ای حضور دارند تذکر داده شد و به صورت سرزده در بازار یکی از این برندها در گشت تعزیرات حضور پیدا کردیم.
وی گفت: در این فروشگاه پوشاکی که ۱۱۵ هزار تومان خرید کرده بودند با محاسبه ۲۰ درصد سود و ۹ درصد مالیات ارزش بر افزوده باید حدود ۱۵۰ هزار و ۸۰۰ تومان به فروش می‌رساندند، اما با وجود برچسب ۵۷ درصدی تخفیف این کالا به قیمت ۱۶۰ هزار تومان به فروش می‌رسید که تبلیغ خلاف واقع و گرانفروشی است.
سخنگوی سازمان تعزیرات حکومتی افزود: تخلف دیگر این نشان پوشاک خارجی این بود که هم پارچه و هم دوخت، ایرانی بود، اما برچسب ترکیه‌ای زده بودند و این هم به عنوان تقلب در کسب محسوب می‌شود.
رایگانی گفت: هرچند مسئولان این فروشگاه ادعا می‌کنند که باید ۲۰ درصد از تولیدات‌شان را در داخل تولید کنند، اما باید تفاوت قیمتش به عنوان تولید داخلی مشخص باشد.
رایگانی به دیگران هم هشدار داد که قیمت‌هایشان را واقعی کنند چرا که رصد تعزیرات در سراسر کشور ادامه خواهد یافت.
وی اعلام نام این نشان پوشاک خارجی متخلف را منوط به صدور حکم نهایی دانست.
انتهای پیام
