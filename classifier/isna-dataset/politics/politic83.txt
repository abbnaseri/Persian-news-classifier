کاخ الیزه: فعال شدن مکانیسم ماشه در حال حاضر مطرح نیست
در پی آغاز گام دوم کاهش تعهدات برجامی از سوی ایران، کاخ ریاست جمهوری فرانسه اعلام کرد که در حال حاضر مکانیسم حل‌وفصل اختلافات ذیل برجام موسوم به مکانیسم ماشه فعال نخواهد شد.
به گزارش ایسنا به نقل از خبرگزاری فرانسه، یک منبع آگاه در کاخ ریاست جمهوری فرانسه (الیزه) روز یک شنبه پس از آنکه ایران اعلام کرد سطح غنی‌سازی خود را افزایش می‌دهد، گفت: در حال حاضر گزینه راه‌اندازی مکانیسم حل‌وفصل اختلافات ذیل برجام مطرح نیست.

وی ادامه داد: گام‌های اولیه‌ای وجود دارد و اولویت ما در مقطع کنونی تلاش برای کاهش اختلافات است. گزینه فعلی ما همین است.
فعال شدن مکانیسم ماشه می‌تواند به بازگشت تحریم‌های ایران از جمله تحریم از سوی سازمان ملل منجر شود.
جمهوری اسلامی ایران صبح امروز یک‌شنبه اعلام کرد که می‌تواند در هر سطحی اورانیوم را غنی‌سازی کند و در دومین گام خود برای کاهش اجرای تعهدات برجامی‌اش، تا ساعات آینده نیز غنی‌سازی خود را از حد تعیین شده در این توافق، یعنی ۳.۶۷ درصد بالاتر خواهد برد.
امانوئل مکرون، رئیس جمهور فرانسه از این اقدام ایران انتقاد کرده و مدعی شده که تهران با این کار برجام را زیر پا می‌گذارد.
به گزارش ایسنا، جمهوری اسلامی ایران تاکید دارد که طبق مفاد تعیین شده در برجام، به‌ویژه بندهای ۲۶ و ۳۶ ایران حق دارد در صورت عدم پایبندی طرف دیگر توافق، اجرای تعهدات خود را به‌طور جزئی یا کلی متوقف کند.
طبق بند ۲۶ برجام، در صورت عدم پایبندی طرف مقابل به تعهداتش، ایران حق دارد اجرای تعهدات خود را به شکل کلی یا جزئی متوقف کند.
بر اساس بند ۳۶ برجام اگر موضوع اختلافی با طی مراحل این بند فیصله نیافت شاکی می‌تواند این امر را به عنوان مبنای توقف کلی و یا جزئی اجرای تعهداتش وفق برجام قلمداد کند و یا به شورای امنیت سازمان ملل ابلاغ کند که معتقد است موضوع مصداق "عدم پایبندی اساسی" به شمار می‌آید.
محمد جواد ظریف وزیر امورخارجه کشورمان پس از آنکه جمهوری اسلامی ایران اعلام کرد از حد تعیین شده در برجام برای غنی‌سازی خود فراتر خواهد رفت در توئیتر خود نوشت: امروز ایران گام دوم خود در راستای اقدامات اصلاحی طبق پاراگراف ۳۶ برجام را برمی‌دارد. ما این حق را داریم که به استفاده از این اقدامات قانونی ذیل برجام ادامه دهیم و از منافع خود در برابر تروریسم اقتصادی آمریکا محافظت کنیم.
وی خاطر نشان کرد که تمامی این گام‌ها تنها در صورت پایبند شدن گروه E3 (به برجام) قابل بازگشت خواهد بود.
بهروز کمالوندی، سخنگوی سازمان انرژی اتمی کشورمان امروز ضمن تائید این خبر تاکید کرد که فعلاً رسیدن به غنای مورد نیاز برای تأمین سوخت راکتور تهران (۲۰ درصد) در دستور کار نیست.
همچنین عباس عراقچی معاون وزیر امورخارجه کشورمان صبح امروز گفت: روند کاهش تعهدات در راستای حفظ برجام است نه از بین بردن آن. ممکن است به خاتمه حضور ما در برجام منجر شود اما در این مقطع ۶۰ روزه به شکلی فرصت‌هاست که می‌تواند طرف‌های مقابل از آن استفاده کنند.
وی تاکید کرد: حرکت ما داخل برجام و مشروع است و این اقدامات از نظر ما نقض برجام نیست. همزمان ما هم شکایات خود را از آمریکا و اروپایی‌ها ارائه می‌دهیم. آنها هم در اجرای تعهداتشان کوتاهی کردند و باید پاسخگو باشند.
انتهای پیام
