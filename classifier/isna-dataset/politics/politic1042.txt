پیشرفته‌ترین هواپیمای گشت و شناسایی به منطقه ممنوعه اعزام شده بود
فرمانده نیروی دریایی ارتش گفت: دشمن پیشرفته‌ترین، هوشمندترین و پیچیده ترین هواپیمای گشت و شناسایی خود را به منطقه ممنوعه اعزام و همگان ساقط شدن این فروند هواپیمای بدون سرنشنین را دیدند. 
به گزارش ایسنا به نقل از ارتش، امیر دریادار حسین خانزادی فرمانده نیروی دریایی ارتش به همراه جمعی از معاونین و فرماندهان این نیرو از مراکز دانشگاهی و صنعت دفاعی وزارت دفاع و پشتیبانی نیروهای مسلح مستقر در استان فارس بازدید کرد.
وی با تاکید بر این موضوع که امروزه شاهد موفقیت‌ها و دستاوردهای جدید این مجموعه ارزشمند هستیم خاطرنشان کرد: استفاده از ظرفیت‌های موجود در مجموعه ‌های نیروی انسانی وزارت دفاع به ویژه جوانان عزیز باعث بالا رفتن روحیه و امید به آینده روشن تر شده است.
 فرمانده نیروی دریایی ارتش با اشاره به توفیق شرفیابی اخیر خدمت فرماندهی معظم کل قوا گفت: در این دیدار با ارزش، معظم له بر بالا بردن میزان آمادگی در تمام سطوح تاکید و فرمودند  که نیروی دریایی ارتش به واسطه دارا بودن یگان های سنگین که می‌تواند در عمق و مسافت‌های طولانی مورد  استفاده قرار گیرد و همچنین با توجه به اوضاع پیچیده و حساس پیرامون جمهوری اسلامی ایران که البته خیلی هم تازگی ندارد، بی‌شک نوک پیکان تهدیدات دشمن نیروهای دریایی و به ویژه نیروی دریایی ارتش است.
 وی در ادامه به موضوع مهم مصونیت بخشی به یگان‌های شناور پرداخت و عنوان کرد: صحنه رزم دریا که شامل رزم سطحی، زیرسطحی و پروازی می شود، به این معناست که یکان‌های سطحی بتوانند در برابر حملات دشمن از خود دفاع کرده و این تفاوت عمده صحنه رزم در دریا با سایر صحنه‌های جنگ است.
امیر خانزادی ادامه داد: امروز شاهد این تجهیزات راهبردی در بخش سونار و سنجنده های زیر آبی در مجموعه دانشگاهی مالک اشتر هستیم که می تواند صحنه‌های نبرد در زیر آب را پایش و در صورت خطا، دشمن را در زیر آب شناسایی و  با تسلیحات یگان‌های شناور که در اختیار دارند آنها را غافلگیر کنند.
 فرمانده نیروی دریایی ارتش تصریح کرد: صنعت دفاعی وزارت دفاع و پشتیبانی نیروهای مسلح امروز محصولات جدید را به نیروی دریایی ارتش معرفی کرد که می‌تواند مصونیت بخشی در یگان‌های شناور در لایه‌های مختلف دفاعی و مکانیزه را فراهم کند و این برای نداجا خیلی ارزشمند است.
وی اظهار کرد:  امروز در نقطه‌ای ایستاده‌ایم که اگر صحبتی از جنگ اراده ها می شود بی شک بخش عظیمی از آن استفاده از ظرفیت‌های بومی است که به دست جوانان و فرزندان این مملکت ایجاد شده است.
 امیر دریادار حسین خانزادی با اشاره به توانمندی‌های نیروهای مسلح که طی روزهای اخیر به نمایش گذاشته شد بیان کرد: دشمن پیشرفته‌ترین،  هوشمندترین و پیچیده ترین هواپیمای گشت و شناسایی خود را به منطقه ممنوعه اعزام و همگان ساقط شدن این فروند هواپیمای بدون سرنشنین را دیدند و به جرأت می‌گوییم این جواب دندان شکن همواره به صورت متناوب تکرارپذیر و دشمن این را می داند.
فرمانده نیروی دریایی ارتش با اشاره به تحریم های ظالمانه دشمنان گفت: با اتکا به فرزندان و جوانان انقلابی به نقطه ای رسیده ایم که می توانیم با اقتدار روی پای خود بایستیم و امنیت منطقه را برقرار و دست دشمن را از این منطقه کوتاه کنیم.
بنا بر این گزارش، امیر دریادار حسین خانزادی به همراه جمعی از معاونین و فرماندهان نداجا باحضور در استان فارس ضمن حضور در مجتمع دانشگاهی علوم و فناوری هوادریای مالک اشتر، از صنعت تولید دفاعی صنایع دفاع تسلیحات شهدای فجر و همچنین گروه صنایع دریایی شهید صفایی بازدید و از نزدیک روند ساخت یگان های نیروی دریایی ارتش را مورد بررسی قرار داد.
انتهای پیام
