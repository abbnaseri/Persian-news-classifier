شیخ عیسی قاسم: ایران برای پیروزی جهان اسلام و مقابله با زورگویی آمریکا در حال فداکاری است
رهبر شیعیان بحرین گفت: دغدغه امروز جمهوری اسلامی تنها برای کشور خود نیست و دغدغه جهان اسلام را دارد و قطعاً در این راه پیروز می‌شود.
به گزارش ایسنا، شیخ عیسی قاسم ظهر امروز در نشست بررسی مسائل بحرین که در دانشگاه قم برگزار شد، عنوان کرد: نور ایمان انسان را به سمت سازندگی دنیا و خلاقیت جهت خدمت به مردم هدایت می‌کند و باید در دانشگاه کنار علم به موضوع ایمان نیز توجه ویژه شود.  وی افزود: علم به انسان قدرت می‌دهد که شرایط را تغییر دهد ولی اگر این علم در کنار ایمان نباشد، به انسان ضرر می‌رسانند؛ علم و ایمان باید در کنار هم باشند تا باعث سازندگی شود و در دانشگاه قم ایمان و علم در کنار یکدیگر است و این بسیار ارزشمند است.  رهبر شیعیان بحرین بیان کرد: آمریکا امروز با تمام جهالت و دشمنی می‌خواهد در هر عقلی، قلبی و تفکری حضور داشته باشد و در مقابل آن یک جمهوری مبارک به نام جمهوری اسلامی ایرانی قرار دارد که نه با زورگویی بلکه با اخلاص و بشر دوستی می‌خواهد بر قلب‌ها، عقل‌ها و افکار نفوذ پیدا کند و این یک جنگ تمام عیار است.  وی ادامه داد: ایران تصویر رحمت خداوند و قرآن است و امروز نقش مهمی در جهان اسلام دارد و اقدامات جمهوری اسلامی برای تمام جهان اثر بخش است؛ ایران برای پیروزی جهان اسلام و مقابله با زورگویی آمریکا در حال فداکاری است و هزینه این فداکاری را می‌دهد.  شیخ عیسی قاسم تصریح کرد: با قدرتی که جمهوری اسلامی ایران دارد و با وجود رهبری عالم و مقتدر در رأس این کشور، هیچ نگرانی بابت مرزها و امنیت ایران وجود نخواهد داشت و دغدغه امروز جمهوری اسلامی تنها برای کشور خود نیست و دغدغه جهان اسلام را دارد.  شیخ عیسی قاسم تصریح کرد: دانشگاهیان و اساتید دانشگاه مردان مؤثر در جنگ برابر سلطه آمریکا هستند و اقدامات آنان بسیار ارزشمند است و امیدواریم جمهوری اسلامی در این جنگ به پیروی کامل برسد که پیروزی انقلاب اسلامی، در کل جهان اثر بخش است.
معامله قرن به فرصتی برای مبارزان بحرین بدل می‌شود
رئیس دانشگاه قم گفت: دشمنان اسلام با برگزاری اجلاسیه معامله قرن در بحرین به دنبال ضربه زدن به جنبش مقاومت هستند ولی قطعاً این موضوع برعکس خواهد شد و این تهدید به بزرگترین فرصت برای مسلمانان مبارز بحرین جهت رساندن صدای مظلومیت خود به سراسر جهان مبدل می‌شود.  به گزارش ایسنا، حجت الاسلام و المسلمین دکتر عسکر دیرباز ظهر امروز در نشست بررسی مسائل بحرین که با حضور شیخ عیسی قاسم رهبر شیعیان بحرین در دانشگاه قم برگزار شد، عنوان کرد: با هدایت‌های شیخ عیسی قاسم، مبارزات مردم شریف بحرین علیه استکبار و ظلم حکومت آل خلیفه استمرار دارد و انشاءالله به زودی به نتیجه خواهد رسید.  وی افزود: دشمنان اسلام با برگزاری اجلاسیه معامله قرن در بحرین به دنبال ضربه زدن به جنبش مقاومت هستند ولی قطعاً این موضوع برعکس خواهد شد و این تهدید به بزرگترین فرصت برای مسلمانان مبارز بحرین جهت رساندن صدای مظلومیت خود به سراسر جهان مبدل می‌شود.  عضو مجلس خبرگان رهبری بیان کرد: آل سعود و آل خلیفه نماینده استکبار و صهیونیست جهانی هستند و با اتحاد یکپارچه مسلمانان توطئه‌های آنان بی ثمر خواهد شد و پیروزی نهایی برای مسلمانان راستین خواهد بود.  وی با معرفی دانشگاه قم و ویژگی‌های آن، تصریح کرد: از ابتدای تأسیس دانشگاه قم، بخش آموزشی و مدیریتی خواهران به صورت مستقل اداره می‌شود و تلاش بر این است که این سنت حسنه حفظ شود؛ این موضوع یکی از ویژگی‌های برجسته دانشگاه قم است.  وی افزود: مستقل بودن فضای آموزشی باعث شده که دانشجویان در محیطی مناسب‌تر از لحاظ فرهنگی، اجتماعی و علمی پرورش پیدا کنند و فارغ التحصیلان این دانشگاه توانسته‌اند در سطح کشور به افتخارات مناسبی دست یابند.  رئیس دانشگاه قم بیان کرد: تلاش همه دانشگاهیان بر این بوده است که فضای فرهنگی و معنوی بر دانشگاه حاکم باشد و این موضوع در اولویت برنامه‌های دانشگاه قرار دارد، همچنین در رأس مدیریتی این دانشگاه چندین نفر از اعضای جامعه مدرسین حضور دارند و در پیشبرد اهداف، دانشگاه را یاری می‌کنند.
 انتهای پیام
