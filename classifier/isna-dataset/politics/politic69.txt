جمهوری اسلامی ایران به دنبال جنگ با هیچ کشوری نیست
فرمانده کل ارتش با بیان اینکه دشمنان به دنبال ساقط کردن یکی از مهمترین کارکردهای انقلاب اسلامی یعنی روحیه و باور "ما می‌توانیم" هستند، گفت: جمهوری اسلامی ایران همچنان که بارها اعلام شده به دنبال جنگ با هیچ کشوری نیست ولی دفاع را بسیار خوب آموخته است.
به گزارش ایسنا، امیر سرلشکر سید عبدالرحیم موسوی فرمانده کل ارتش جمهوری اسلامی ایران و فرمانده قرارگاه پدافند هوایی خاتم الانبیا (ص) در مجمع شورای مشورتی فرهنگی نیروهای مسلح که به میزبانی سازمان عقیدتی سیاسی ارتش برگزار شد، گفت: انقلاب شکوهمند اسلامی ایران در طول چهار دهه عمر پربرکت خود فراز و نشیب‌های فراوانی را پشت سر نهاده و تحت رهبری‌های حکیمانه امامین انقلاب به بالندگی و شکوفایی رسیده، به‌گونه‌ای که آثار فرهنگی فکری و راهبردی انقلاب در داخل و خارج از ایران به وضوح نمایان شده است.
وی با اشاره به بیانیه راهبردی رهبر فرزانه انقلاب اسلامی در آستانه دهه پنجم انقلاب و تبیین وضعیت کنونی و آینده نظام از سوی معظم‌له، افزود: ایران اسلامی در بعد دفاعی به دستاوردها و توانمندی‌های بسیار زیادی دست یافته است، به گونه‌ای که این توانمندی‌ها در طول تاریخ سرزمین کهن ایران بی‌نظیر است. در آغازین سال دهه پنجم انقلاب، قدرت نظامی انقلاب اسلامی در مولفه‌های سخت و نرم قابل ملاحظه و در سطح منطقه غرب آسیا تعیین‌کننده است.
فرمانده کل ارتش ضمن تاکید بر توانمندی و اقتدار نیروهای مسلح ادامه داد: به لحاظ سخت‌افزاری تجهیزات گذشته بهینه‌سازی و  تسلیحات جدید و پیشرفته در حوزه های زمینی، پدافند هوایی، هوایی و دریایی ساخته و بکار گرفته شده است و از سوی دیگر ایمان و بصیرت دینی و انقلابی کارکنان نیروهای مسلح به وضعیت بسیار عالی ارتقا یافته است. این دو مولفه نرم و سخت، نیروی دفاعی مستحکمی را به وجود آورده که هیچ قدرتی توان تصمیم‌گیری قطعی برای تعرض به کشور را ندارد.
فرمانده قرارگاه پدافند هوایی خاتم الانبیا (ص) با بیان اینکه در سال های اخیر شاهد پیچیدگی و درهم‌تنیدگی تهدیدهای متعدد علیه نظام و انقلاب بوده‌ایم، خاطرنشان کرد: این در هم‌تنیدگی به گونه‌ای است که صرفاً با توانمندی‌های دفاعی نظامی نمی‌توانیم انقلاب و کشور را از خطرات و تهدیدها مصون و محفوظ بداریم، بررسی دقیق‌تر و گونه‌شناسی عمیق‌تر تهدیدها نشان‌دهنده تمرکز دستگاه دشمن بر جنبه‌های نرم‌افزاری حیات انقلاب اسلامی است. به عبارت دیگر تهدیدهای اخیر علیه انقلاب اسلامی عمدتا گفتمانی بوده است. حتی تهدیدهای سخت گروه‌های تروریستی در سال‌های اخیر بیش از آنکه جنبه سخت داشته باشد دارای ماهیت فکری و نرم بوده و ایجاد چالش در برابر گفتمان اسلام ناب محمدی(ص) را دنبال کرده است.
وی با تاکید بر اینکه مقام معظم رهبری، وضعیت انقلاب اسلامی را در حال حاضر در مرحله سوم تمدن‌سازی اسلامی می‌دانند، افزود: نسخه نجات‌بخش برای حرکت در مسیر تمدن‌سازی، نهادینه‌سازی سبک زندگی اسلامی ایرانی است. مدیران و صاحب‌نظران فرهنگی کشور در این زمینه نقش مهم راهبردی دارند که در مقیاس تمدنی حائز اهمیت است.
امیر سرلشکر موسوی در ادامه با اشاره به اختلاف بنیادی ایران و آمریکا در طول حیات انقلاب اسلامی ایران گفت: تحلیل‌گران از منازعه فعلی میان آمریکا و ایران تحت عنوان جنگ اراده‌ها یاد می‌کنند، امروز دشمن با تمرکز بر یک راهبرد ترکیبی متشکل از تحریم، تهدید و عملیات روانی بیش از هر حوزه‌ای بر حوزه فکری، محاسباتی و عزم و اراده ملی مردم و مسئولان متمرکز شده و به دنبال فریب راهبردی از طریق اخلال در محاسبات تصمیم‌سازان و تصمیم‌گیران کشورمان است.
وی هدف اصلی تحریم‌ها و تهدیدهای اخیر دشمن را تضعیف اراده مسئولان و مردم و تسلیم روانی انقلاب اسلامی دانست و افزود: در وضعیت فعلی آن‌چه که دارای اهمیت راهبردی است مقابله با تهاجم روانی دشمن بوده که بیش از هر چیز جنبه فکری و فرهنگی دارد.
فرمانده کل ارتش با تاکید بر اینکه کینه ورزی آمریکا با ایران دیرینه و بنیادی است گفت: دشمن از توطئه و فشار دست برنداشته، پس تقویت مقاومت مردم و تاب‌آوری عمومی برای ایستادگی در برابر زیاده‌خواهی‌های دشمن اهمیت راهبردی دارد که در این موضوع، مسئولان و برنامه‌ریزان فرهنگی نقش بسیار مهمی دارند.
امیر سرلشکر موسوی یکی از رسالت‌های خطیر نخبگان کشور را ارتقای روحیه ملی در برابر تهدیدهای دشمنان عنوان کرد و افزود: سال‌هاست دشمن تلاش می‌کند از طریق ایجاد یأس و ناامیدی نسبت به آینده انقلاب و کشور روحیه ملی را تضعیف و انقلاب را از پشتیبانی و حمایت مردم محروم کند.
وی با بیان اینکه دشمنان به دنبال ساقط کردن یکی از مهمترین کارکردهای انقلاب اسلامی یعنی روحیه و باور "ما می‌توانیم" هستند، اظهار کرد:  گفتمان انقلابی "ما می‌توانیم" در طول چهار دهه گذشته منشاء آثار و برکات بسیار زیادی برای انقلاب بوده و در تنگناها و بحران های مختلف در برون رفت انقلاب از مشکلات نقش اساسی ایفا کرده است، همانند گذشته اکنون نیز روحیه ملی مورد هدف دشمن قرار دارد.
فرمانده کل ارتش جمهوری اسلامی ایران با تاکید بر اینکه  لازم است نخبگان و پیشگامان فرهنگی، روحیه ملی برای دفاع از کشور را تقویت کنند، تصریح کرد: جمهوری اسلامی ایران همچنان که بارها اعلام شده به دنبال جنگ با هیچ کشوری نیست، ولی دفاع را بسیار خوب آموخته است. بنا بر فرمایش فرمانده معظم کل قوا، "دوران بزن و دررو تمام شده است" و "اگر یکی بزنند ده تا می‌خورند".
وی گفت: دشمن باید بداند مردم نسبت به انقلاب خود خوشبین و امیدوارند و در صورت هرگونه تعرض با پاسخ کوبنده و به موقع مواجه خواهد شد، این برداشت هنگامی حاصل می شود که همه مسئولان، روشنفکران، نخبگان و اقشار و طبقات مردم با روحیه قوی، آمادگی دفاع از انقلاب و پاسخگویی متقابل در برابر هر تجاوزی را نشان بدهند.
امیر سرلشکر موسوی با تأکید بر لزوم تبیین صحیح دستاوردهای انقلاب و ترویج انقلابی‌گری افزود: انقلاب اسلامی، دستاوردهای عظیمی در حوزه‌های فکری و عینی برای مردم ایران داشته است که تشریح آنها برای مردم اهمیت زیادی دارد. همچنین تبیین صحیح و دقیق ابعاد و مولفه‌های انقلابی‌گری به ویژه برای نسل جوان یک ضرورت برای حفظ انقلاب و حراست از دستاوردهای آن است.
فرمانده قرارگاه پدافند هوایی خاتم الانبیا(ص) ضمن تشریح مفهوم نظام انقلابی در بیانیه گام دوم انقلاب، بیان کرد: بدون تردید انقلابی‌گری واجد شاخص‌هایی مانند ایثار، مقاومت و وحدت ملی در داخل است و این شاخص‌ها دقیقاً همان مواردی است که نیاز اصلی و اساسی جامعه امروز است. همچنین دشمن‌ستیزی، سلطه‌ناپذیری و خود اتکایی از جمله شاخص‌های انقلابی‌گری هستند که موجب قرار گرفتن ایران در جایگاه مهم منطقه شده است.
فرمانده کل ارتش تاکید کرد: مصونیت انقلاب اسلامی از حوادث، تهدیدها و تداوم مسیر بالندگی و پیشرفت آن، بیش از هر عاملی منوط به حفظ و ارتقای گفتمان انقلاب اسلامی، وضعیت فکری و فرهنگی و ارتقای روحیه ملی است و این مهم در حوزه مسئولیت‌های نخبگان و اندیشمندان فرهنگی قرار دارد.
انتهای پیام
