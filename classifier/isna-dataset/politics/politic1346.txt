پوتین: اقدام نظامی از سوی آمریکا علیه ایران برای منطقه فاجعه‌بار خواهد بود
رئیس‌جمهور روسیه با اشاره اینکه وضع تحریم علیه ایران غیرقابل توجیه است، افزود: اگر آمریکا اقدام نظامی علیه ایران اتخاذ کند، پیامدهای فاجعه باری برای منطقه به دنبال خواهد داشت.
به گزارش ایسنا به نقل از اسپوتنیک عربی، ولادیمیر پوتین رئیس‌جمهور روسیه با حضور در برنامه "ارتباط مستقیم" گفت که حمله نظامی از سوی آمریکا علیه ایران برای منطقه فاجعه‌بار خواهد بود؛ زیرا این مساله منجر به افزایش خشونت و همچنین افزایش آوارگان منطقه خواهد شد.
وی افزود: اگر آمریکا اقدام نظامی علیه ایران اتخاذ کند پیامدهای اسف‌باری به دنبال خواهد داشت تا جایی که شمارش این پیامدها امری دشوار خواهد بود.
پوتین همچنین اعلام کرد که ایران تمام توافقات خود با آژانس بین المللی انرژی اتمی را به‌طور کامل اجرا کرده است و هیچ مساله مربوط به این امر را نقض نکرده است؛ بنابراین ما بر این باوریم که وضع هرگونه تحریم علیه ایران غیرقابل توجیه است.
بر اساس این گزارش، برنامه "ارتباط مستقیم" با پوتین یک برنامه سالیانه است که هفدهمین دوره آن روز (پنجشنبه) برگزار شد. رئیس جمهور روسیه در این برنامه به‌طور پخش مستقیم به سوالات شهروندان روس پاسخ می‌دهد و همه می‌توانند از طریق تماس تلفنی و یا پیامک و یا ارسال ویدیو سوال خود را مطرح کنند.
انتهای پیام
