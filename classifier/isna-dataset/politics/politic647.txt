بیانیه سفارت ایران در دهلی نو درباره اتهامات پمپئو
سفارت ایران در دهلی نو در واکنش به ادعاهای واهی پمپئو در خصوص ایران، بیانیه‌ای صادر کرده است.
به گزارش ایسنا، متن بیانیه بدین شرح است:
سفارت جمهوری اسلامی ایران در دهلی نو اظهارات بی‌اساس وزیر خارجه آمریکا علیه ایران را که در یک کنفرانس خبری مشترک در دهلی نو در ۲۶ ژوئن ۲۰۱۹ ایراد شد را رد می‌کند. این اظهارات چیزی جز تداوم جعل اتهامات بی‌اساس و کذب دولت آمریکا علی‌الخصوص وزیر خارجه پمپئو برای افزایش عداوت، بی‌ثباتی و تقابل در منطقه نیست.
اشتباه‌های محاسباتی و درک اشتباه دولت آمریکا در مواجهه با دیگر کشورها و دیگر مسائل منطقه‌ای و بین‌المللی، شرایط میان آمریکا و سایر جهان - که بسیار آشکار و غیرقابل انکار است - وخیم کرده است.
ایالات متحده اعلام کرده است که منافعش در پدید آوردن و وخیم‌تر کردن مناظرات منطقه و تشدید اختلافات و ناامنی خلاصه می‌شود تا بتواند مسابقه تسلیحاتی را تشدید و بازار بزرگ‌تری برای سلاح‌های خود ایجاد کند. در طی چند دهه اخیر، دخالت‌های آمریکا در منطقه باعث برهم خوردن توازن طبیعی، دینامیک‌های بومی و اکوسیستم جوامع در منطقه شده است. پیدایش گروه‌های افراطی همچون طالبان، القاعده و داعش برهان معاصر مخاطره‌گرایی آمریکاست. بحران‌های حال حاضر در منطقه اعم از افغانستان، عراق، فلسطین، سوریه و یمن ریشه در فساد، دخالت‌های نظامی نامشروع و سیاست‌های سلطه‌گرایانه و مهندسی اجتماعی ایالات متحده دارد.
در مقابل، جمهوری اسلامی ایران، به عنوان یک قربانی تروریسم که به واسطه حملات گروه‌های تروریستی تحت حمایت آمریکا همچون منافقین، جان ۱۷۰۰۰ شهروند را از دست داده و به عنوان کشوری که در خط مقدم جنگ با گروهک‌هایی همچون داعش قرار دارد، منافع منطقه‌ای خود را در برقراری روابط حسنه با همسایگان مرزی و ایجاد صلح و ثبات در منطقه فوق حساس خلیج فارس می‌داند و باور دارد که منافع امنیت ملی‌اش تنها از طریق مذاکرات، ایجاد اطمینان و همکاری چندجانبه در منطقه محقق می‌شود. ایران مصمم است تا به صورت فعالانه به ارتقای مؤثر "گفت‌وگوهای منطقه‌ای" برای ایجاد صلح و امنیت کمک کند.
به گزارش ایسنا، مایک پمپئو، وزیر امور خارجه آمریکا روز چهارشنبه در دهلی نو در گفت‌وگویی با ایندیا تودی، با طرح این ادعا که "آمریکا همه اقدامات ممکن برای کاهش تنش‌ها با ایران را اتخاذ کرده است" گفت: هرگونه درگیری‌، هرگونه جنگی و هرگونه اقدام تنش‌آمیزی حاصل انتخاب ایرانیان خواهد بود. امیدواریم که آن‌ها دست به چنین انتخابی نزنند.
انتهای پیام
