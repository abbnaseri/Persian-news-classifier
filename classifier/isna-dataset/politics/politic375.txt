تاکید سفیر ایران در عراق بر ارائه خدمات هرچه بیشتر به زائران اربعین
 رئیس جمعیت هلال احمر کشورمان که برای هماهنگی با هلال احمر عراق در خصوص همکاری‌های هلال احمر دو کشور، به عراق سفر کرده در دیدار با ایرج مسجدی سفیر کشورمان در این کشور همسایه، گزارشی از فعالیت‌های هلال احمر در عراق و همکاری‌های رو به افزایش هلال احمر دو کشور ارائه داد.
به گزارش ایسنا، در این دیدار علی اصغر پیوندی با اشاره به خدماتی که سال گذشته این جمعیت به زوار اربعین ارائه کرده است، گفت: از هم اکنون در حال برنامه ریزی برای ارائه خدمات بیشتر به زوار هستیم.
سفیر جمهوری اسلامی ایران که مسؤولیت ستاد اربعین در عراق را نیز بر عهده دارد ضمن تشکر از فعالیت‌ها و اقدامات جمعیت هلال احمر کشورمان در ارائه خدمات به زوار اربعین ابراز امیدواری کرد با برنامه ریزی های انجام شده، در اربعین پیش‌رو خدمات بیشتری به زوار اربعین ارائه شود.
وی با اشاره به حضور تعداد زیادی از زوار ایرانی در سامرا که تا چند روز بعد از اربعین نیز ادامه دارد خواستار افزایش فعالیت‌های کادر پزشکی و درمانی هلال احمر در این شهر و شهر بلد شد.
مسجدی با بیان اینکه تسهیل امور و خدمت به میلیون‌ها زائر ایرانی که سالانه برای زیارت عتبات عالیات به عراق سفر می‌کنند، افتخار است، افزود: بلافاصله بعد از مراسم اربعین گذشته جلسات هماهنگی برای مراسم اربعین آینده در عراق در سفارت جمهوری اسلامی ایران آغاز شد و در این رابطه هماهنگی‌های خوبی با مقامات عراقی صورت گرفته که اثرات آن به خوبی برای زوار مشاهده می‌شود و در این خصوص مذاکرت مفصلی با وزیر کشور جدید عراق داشتم.
انتهای پیام
