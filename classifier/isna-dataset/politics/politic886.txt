اگر از خط و مشی رهبری تخطی کنیم نزد خدا مسئولیم
دادستان کل کشور گفت: انتصاب‌های ما در دستگاه قضائی با واسطه و بلاواسطه با امر ولی فقیه است و ایشان به ما فرموده‌اند که باید انقلابی عمل کنیم و اگر از این خط مشی منحرف شویم نزد خدا مسئول هستیم.
به گزارش ایسنا حجت الاسلام منتظری در همایش سراسری قوه قضائیه گفت: وقتی که رهبری و ولی فقیه امری را بر ما تکلیف می‌کنند و می‌فرمایند که قوه قضائیه باید صدرصد انقلابی باشد اگر ما از این خط و مشی و راهبردی که تعیین کردند تخلف یا خطی داشته باشیم نزد خدا مسئولیم.

وی با اشاره به موضوع نظارت بر دادسراها گفت: اهمیت و جایگاه دادسرا را می‌دانید. اولین مرکزی است که مردم به آن مراجعه می‌کنند و پیشانی دستگاه قضائی است و باید ما در اصلاح وضعیت دادسراها چه از لحاظ ساختاری و چه محتوایی تلاش کنیم.
منتظری گفت: انتصاب‌های ما در دستگاه قضائی با واسطه و بلاواسطه با امر ولی فقیه است و ایشان به ما فرموده‌اند که باید انقلابی عمل کنیم و اگر از این خط مشی منحرف شویم نزد خدا مسئول هستیم.
وی افزود: ما باید دادسراها را اصلاح کنیم و این اصلاح نیازمند نظارت است. بر مبنای اصل ۲۸۸ قانون اساسی دادستان کل کشور می‌تواند بر تمام دادسراها نظارت کند. ما برای اصلاح دادسراها باید نظارت‌هایمان را افزایش دهیم که برای این نظارت‌ها ۷ روش در نظر گرفته‌ایم.
دادستان کل کشور افزود: نظارت‌ها از طریق بازدیدهای سرزده، نظارت‌های الکترونیک و خواندن نظرات مردم که داخل صندوق‌های انتقادات و پیشنهادات دادسراها می‌اندازند انجام می‌شود.
وی گفت: یکی از آثار نظارت الکترونیکی دادسراها این است که به ۵۰ دادسرا در کشور نیاز نداریم و دادگاه می‌توانند کار آنها را انجام دهد که بنده نامه گزارش آن را به رئیس قوه قضائیه ارسال کردم.
منتظری بیان کرد: دادستان‌ها بر اساس تکلیف قضائی باید بدانند ما شاخص‌هایی برای نظارت دادسراها و قضات تعیین کردیم و میزان دانش قضائی، رعایت نظم در ورود و خروج و میزان نظارت بر سرعت و دقت بر مسؤلیت محوله و تکریم ارباب رجوع و تقید به ارزش‌های اسلامی و انقلابی از جمله معیارهای سنجش دادسرا و دادستان‌ها است.
منتظری تاکید کرد: دادستان‌های استان‌ها نظارت‌های خود را بر واحدهای قضائی افزایش دهند و جدی بگیرند. روز گذشته در یکی از مناطق تهران حضور داشتم و با مردم دیدار داشتم. اولین موردی که دیدم روی تابلویی نوشته بود هزینه سوال کردن از شعبه ۱۰ هزار تومان است که قانونی نبود و دستور دادم آن را بردارند.
وی گفت: برخی از کاستی‌ها با نظارت رفع می‌شود.
دادستان کل کشور به بازرسی الکترونیکی اشاره کرد و گفت: اشراف آنلاین به دادسراها فرصت خوبی برای نظارت است و بیشترین نظارت‌ها هم از طریق الکترونیکی خواهد بود.

انتهای پیام
