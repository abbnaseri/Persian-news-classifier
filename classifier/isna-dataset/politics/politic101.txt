ظریف: تمامی گام‌های‌مان تنها در صورت پایبندی اروپا به تعهداتش قابل بازگشت خواهد بود
وزیر امورخارجه کشورمان گفت که طرف‌های اروپایی برجام هیچ بهانه‌ای برای پرهیز از اتخاذ یک موضع سیاسی محکم برای حفظ برجام و مقابله با یک جانبه‌گرایی آمریکا ندارند.
به گزارش ایسنا، محمد جواد ظریف وزیر امورخارجه کشورمان پس از آنکه جمهوری اسلامی ایران اعلام کرد از حد تعیین شده در برجام برای غنی‌سازی خود فراتر خواهد رفت در حساب کاربری خود در توئیتر نوشت: امروز، ایران در حال برداشتن دور دوم گام‌های جبرانی خود طبق پاراگراف ۳۶ برجام است. ما این حق را برای خود محفوظ می‌دانیم که به اتخاذ اقدامات جبرانی قانونی در چارچوب برجام برای حفاظت از منافع خود در برابر تروریسم اقتصادی ایالات متحده ادامه دهیم.
ظریف تاکید کرد: تمامی این گام‌ها تنها در صورت پایبندی گروه E3 (انگلیس، فرانسه، آلمان) به تعهداتش قابل بازگشت خواهد بود.
وی در پیامی دیگر نوشت: همه این گام‌ها تنها از طریق پایبندی سه کشور اروپایی قابل بازگشت هستند. تروئیکای اروپا و اتحادیه اروپایی پس از عدم اجرای تعهدات خود ذیل برجام از جمله پس از خروج ایالات متحده، دست کم باید از اقدامات جبرانی ایران طبق پاراگراف ۳۶، از جمله در آژانس بین‌المللی انرژی اتمی پشتیبانی سیاسی کنند.
وزیر امورخارجه ایران در ادامه نوشت: تروئیکای اروپا هیچ بهانه‌ای برای خودداری از موضع قاطع سیاسی برای حفظ برجام و مقابله با یکجانبه گرایی ایالات متحده ندارد.
مقامات کشورمان صبح امروز در یک نشست خبری اعلام کردند که جمهوری اسلامی در گام دوم خود برای کاهش اجرای تعهداتش ذیل برجام تا ساعات آینده غنی‌سازی خود را از حد تعیین شده در این توافق بالاتر خواهد برد.
بهروز کمالوندی، سخنگوی سازمان انرژی اتمی کشورمان ضمن تائید این خبر تاکید کرد که فعلاً رسیدن به غنای مورد نیاز برای تأمین سوخت راکتور تهران (۲۰ درصد) در دستور کار نیست.
همچنین عباس عراقچی معاون وزیر امورخارجه کشورمان در این نشست خبری گفت: روند کاهش تعهدات در راستای حفظ برجام است نه از بین بردن آن. ممکن است به خاتمه حضور ما در برجام منجر شود اما در این مقطع ۶۰ روزه به شکلی فرصت‌هاست که می‌تواند طرف‌های مقابل از آن استفاده کنند.
وی افزود: معتقدیم برجام سند معتبر و مهمی است و خواهان ادامه آن هستیم اما خواسته‌های ما از این سند هم باید محقق شود و چون این اتفاق نیفتاده ما در تعهدات مان تجدید نظر می‌کنیم.
عراقچی تاکید کرد: حرکت ما داخل برجام و مشروع است و این اقدامات از نظر ما نقض برجام نیست. هم زمان ما هم شکایات خود را از آمریکا و اروپایی‌ها ارائه می‌دهیم. آنها هم در اجرای تعهداتشان کوتاهی کردند و باید پاسخگو باشند.
جمهوری اسلامی تاکید دارد که طبق مفاد تعیین شده در برجام، به‌ویژه بندهای ۲۶ و ۳۶ ایران حق دارد در صورت عدم پایبندی طرف دیگر توافق، اجرای تعهدات خود را به‌طور جزئی یا کلی متوقف کند.
طبق بند ۲۶ برجام، در صورت عدم پایبندی طرف مقابل به تعهداتش، ایران حق دارد اجرای تعهدات خود را به شکل کلی یا جزئی متوقف کند.
بر اساس بند ۳۶ برجام اگر موضوع اختلافی با طی مراحل این بند فیصله نیافت شاکی می‌تواند این امر را به عنوان مبنای توقف کلی و یا جزئی اجرای تعهداتش وفق برجام قلمداد کند و یا به شورای امنیت سازمان ملل ابلاغ کند که معتقد است موضوع مصداق "عدم پایبندی اساسی" به شمار می‌آید.
انتهای پیام

