برگزاری سومین دور گفت‌وگوهای تخصصی ایران و روسیه در مسکو
سومین دور گفت‌وگوهای تخصصی ایران و روسیه در مسکو با حضور دیپلمات‌ها و کارشناسان دو کشور برگزار خواهد شد.
به گزارش ایسنا، سومین دور گفت‌وگوهای دوجانبه روسیه - ایران که در تاریخ 5 تیر ماه سال جاری در مسکو به میزبانی باشگاه مباحثه‌ای" والدای" برگزار خواهد شد، به شراکت استراتژیک و منطقی بین دو کشور و همچنین تحلیل شرایط بین المللی از نگاه روسیه و ایران اختصاص خواهد داشت.
کارشناسان در این گفت‌وگوها وضعیت بازار انرژی، پایان جنگ در سوریه و همکاری سه کشور ایران - روسیه و ترکیه در چارچوب فرمت آستانه را مورد بحث و بررسی قرار خواهند داد.
بر اساس اعلام سفارت ایران در روسیه، در این کنفرانس حدود 30 نفر از دیپلمات‌ها و صاحب‌نظران سیاسی از دو کشور از جمله سیدمحمد کاظم سجادپور رئیس موسسه مطالعات سیاسی و بین المللی  وزارت امور خارجه (IPIS)، مهدی سنایی سفیر ایران در روسیه، محمدرضا شیبانی سفیر سابق ایران در سوریه، مهدی سبحانی مدیر کل برنامه ریزی و نظارت راهبری وزارت امور خارجه کشورمان، ویتالی نوامکین مدیر موسسه شرق شناسی آکادمی علوم روسیه، فئودور لوکیانوف مدیر تحقیقاتی بنیاد توسعه و حمایت باشگاه مباحثه‌ای والدای به تشریح مواضع و دیدگاه‌های خود خواهند پرداخت.
به گزارش ایسنا، اولین دور این گفت‌وگوها در سال 2007 در مسکو و در سال 2018 دومین دور آن در تهران برگزار شد.
انتهای پیام
