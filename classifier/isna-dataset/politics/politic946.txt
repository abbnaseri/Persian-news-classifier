ظریف: «تیم ب» عطش به جنگ دارد
وزیر اور خارجه آمریکا در پیامی توییتری تصریح کرد که همانند گفته‌های ترامپ، نظامیان آمریکایی هیچ کاری در خلیج فارس ندارد.
به گزارش ایسنا، محمدجواد ظریف، وزیر امور خارجه ایران در توییتی در واکنش به توییت ترامپ نوشت: صدردرصد حق با ترامپ است که می‌گوید که نیروی نظامی آمریکا هیچ کاری در خلیج فارس ندارد. خارج کردن نیروهایش از خلیج فارس کاملاً در راستای منافع آمریکا و جهان است. اما حال کاملاً مشهود است که «تیم ب» اهمیتی به منافع آمریکا نمی‌دهد - آن‌ها از دیپلماسی بیزار و تشنه جنگند.
به گزارش ایسنا، رئیس‌جمهور آمریکا نوشته بود: چین ۹۱ درصد و ژاپن ۶۹ درصد و بسیاری از کشورهای دیگر نفت خود را از تنگه هرمز می‌گیرند. پس چرا ما باید برای سالیان سال بدون دریافت هیچ اجرتی از این خطوط کشتیرانی حفاظت کنیم؟ تمام این کشورها باید در این سفر خطرناک از کشتی‌های خود محافظت کنند. ما دیگر لازم نیست آنجا بمانیم چراکه حال ایالات متحده - با اختلاف زیاد- به بزرگترین تولیدکننده انرژی در جهان تبدیل شده است. خواسته آمریکا از ایران ساده است. ما می‌خواهیم که آن‌ها از سلاح‌های هسته‌ای و حمایت مالی از تروریسم دست بکشند.
انتهای پیام
