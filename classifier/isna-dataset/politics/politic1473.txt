سفیر ایران در دمشق: از تهدیدات آمریکا هراس نداریم
سفیر جمهوری اسلامی ایران در دمشق با اشاره به اینکه ایران از حقوق خود دست نمی کشد، تاکید کرد که تهران از تهدیدات آمریکا هراسی ندارد و هر کس با ما دشمنی کند مقابله به مثل می‌کنیم.
به گزارش ایسنا، جواد ترک آبادی، سفیر جمهوری اسلامی ایران در دمشق در جریان جشن رونمایی از کتاب"ایران هسته‌ای" که در مقر رایزنی فرهنگی سفارت جمهوری اسلامی ایران در سوریه برگزار شد در گفت‌وگو با روزنامه الوطن گفت: مواضع دونالد ترامپ، رئیس‌جمهور آمریکا باعث شد تا معاهدات و توافقات بین‌المللی اعتبار و جایگاه خود را از دست بدهند. ایران دولت آمریکا و سیاست‌ها و خطی مشی ترامپ را شکست خورده می‌داند.
وی با تاکید بر اینکه هرآنچه در برجام در رابطه با آن توافق شد باید اجرایی شود افزود: بر اساس توافق هسته‌ای ایران حق دارد از حقوق خود دفاع کند، ایران از تهدیدات آمریکا هراسی ندارد و پیش از این نیز ایران تهدید به تحریم شده بود اما نتیجه‌ای به دنبال نداشت زیرا رشد و پیشرفت ایران تداوم داشت.  ترک آبادی ادامه داد: تهدید به وضع تحریم ما را نمی‌ترساند و تهدید به بستن تنگه‌ها و مقابله با تجارت نیز ما را نمی‌ترساند، بگذار هرچه می‌خواهند انجام دهند زیرا ایران به اصول خود پایبند خواهد ماند و از حقوق خود دست نمی‌کشد. هر کس با ما دشمنی کند مقابله به مثل می‌کنیم و با هرگونه تحریم که هدف آن به خطر انداختن زندگی ملت ایران است مقابله می‌کنیم.
سفیر کشورمان گفت: مواضعی اتخاذ خواهیم کرد که باعث می‌شوند ایران از تمام حقوق خود بهره ببرد و تهران از هیچ یک از حقوق خود دست نمی‌کشد.
وی تاکید کرد: مواضع کشورهای حاشیه خلیج فارس که خواستار بین‌المللی کردن کشتیرانی در خلیج فارس هستند"لنگ" است. اقتصاد این منطقه باید واحد و یکپارچه باشد و نمی‌توان آن را تقسیم کرد. ایران می‌تواند از امنیت خود دفاع کند و خواستار حفظ امنیت و ثبات منطقه است.
جواد ترک آبادی در ادامه با قوی توصیف کردن مواضع کشورهای دوست ایران یعنی روسیه و چین، بر تداوم همکاری مشترک با آنها در تمامی زمینه‌ها تاکید کرد.
وی در رابطه با مساله ادلب ضمن انتقاد از دخالت تمام طرف‌هایی که هدف آنها طولانی کردن عمر بحران است گفت: ایران بر مواضع خود در حمایت از دولت سوریه که حق حاکمیت بر تمام خاک این کشور دارد تاکید دارد و مشکلات سوریه باید در خاک سوریه و از طریق گفت‌وگوی سوری-سوری حل شود.
سفیر کشورمان در دمشق گفت: در مقابل سیاست‌های آمریکا که به دنبال غارت اموال و منابع است، تفکرات روشن و رهبری‌های بزرگی در منطقه وجود دارد که توانسته است پیروزی امت را محقق کند و مواضع تاریخی اتخاذ کند.
وی خاطر نشان کرد: بشار اسد، رئیس جمهور سوریه پیروزی را برای کشور و ملت خود محقق کرد و مواضعی قهرمانانه در برابر نیروهایی که خواستار تخریب سوریه بودند اتخاذ کرد.
ترک آبادی در رابطه با کتاب "ایران النوویه" یا همان " ایران هسته‌ای" گفت: این کتاب از نظر درست و دقیق بودن اطلاعات از مؤسسات متخصص در ایران مهر تأیید گرفت بنابراین اطلاعات و داده‌هایی که به زبان عربی در آن نوشته شده اند از دقت و مصداق بالایی برخوردار هستند. انتهای پیام
