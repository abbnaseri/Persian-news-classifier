نماینده شاهین شهر: کویر به سمت شمال و شرق اصفهان در حال پیش‌روی است
نماینده مردم شاهین شهر در مجلس گفت: در 10 روز گذشته اصفهان ۳ بار با پدیده ریزگردها مواجه شده است، نفس مردم به شماره افتاده است.
به گزارش ایسنا حسینعلی حاجی دلیگانی در جلسه علنی نوبت صبح امروز (دوشنبه) مجلس شورای اسلامی در تذکری شفاهی خطاب به رئیس سازمان محیط زیست و رئیس منابع طبیعی اظهار داشت: آیا خبر دارید که ۱۰ روز گذشته در شرق و شمال اصفهان چه اتفاقی افتاده است؟ خبر دارید که شاهین شهر و برخوار چه وضعیتی دارد؟
نماینده مردم شاهین شهر در مجلس با اشاره به «هجوم ریزگردها در اصفهان» گفت: در ۱۰ روز گذشته ۳ بار با پدیده ریزگردها مواجه شده‌ایم. نفس مردم به شماره افتاده است. مردم نمی‌توانند از خانه‌هایشان بیرون بیایند. کویر و بیابان به سمت اصفهان به طرف شمال و شرق در حال پیش‌روی است. اعتباری هم که به مرکز استان روانه نمی‌کنید.
این عضو کمیسیون برنامه و بودجه مجلس در پایان تذکر خود گفت: در حالی که روزانه ۲۵۰ میلیون متر مکعب آب به دریا ریخته شده است آب شرب بخشی از نقاط اصفهان، شاهین شهر و برخوار قطع است. مردم آب شرب ندارند. آیا مردم از ما می‌پذیرند که با این همه بارندگی آب شرب نداشته باشند؟
انتهای پیام
