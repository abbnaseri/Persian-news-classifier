دولت از همکاری با دانشگاه‌ها در شرایط تحریم استقبال می‌کند


رئیس دفتر رئیس جمهوری با تاکید بر اهمیت نقش دانشگاه‌ها در شرایط تحریم اظهار کرد: دانشگاه‌ها می‌توانند با نزدیک شدن به بخش صنعت در دوران تحریم نیازمندی‌های کشور را در بخش‌های مختلف برطرف نمایند.
محمود واعظی در گفت‌و گو با ایسنا، درباره نقش دانشگاه‌ها در شرایط تحریم، با بیان اینکه «دانشگاه‌ها عهده دار نقشی بسیار تأثیرگذار در دوران تحریم در کشور هستند»، اظهار کرد: با توجه به اینکه در حال حاضر  برخی دشمنان به دنبال وابسته کردن جمهوری اسلامی ایران به خارج از کشور از نظر قطعات و مسائل فنی هستند، بر این اساس صنعت و دانشگاه باید با نزدیک شدن به یکدیگر به گونه‌ای فعالیت کنند تا نیازمندی‌های کشور را برطرف نمایند و در بخش‌های مختلف به ویژه تولید قطعات و مسائل فنی به خودکفایی برسند.
وی همچنین مشارکت در اداره کشور و تبیین سیاست‌های اجرایی را از دیگر وظایف دانشگاه‌ها در دوران تحریم برشمرد و گفت: اخیراً در ابلاغیه‌ای به وزارتخانه‌های مختلف اعلام کردیم که یک شورای علمی با حضور اساتید و افراد با تجربه تشکیل دهند تا این شورا بتواند به دولت در بخش‌های مختلف کمک کند.
رئیس دفتر رئیس جمهوری در پایان تصریح کرد: دولت قطعاً و حتماً از مشارکت و همکاری دانشگاه‌ها و مراکز علمی در دوران تحریم استقبال خواهد کرد.
انتهای پیام
