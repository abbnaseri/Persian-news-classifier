سرلشکر موسوی از پایگاه شکاری شهید بابایی بازدید کرد
فرمانده کل ارتش از پایگاه شکاری شهید بابایی نیروی هوایی ارتش در اصفهان بازدید کرد.
به گزارش ایسنا، امیر سرلشکر سید عبدالرحیم موسوی فرمانده کل ارتش صبح سه شنبه با حضور در پایگاه شکاری شهید بابایی نیروی هوایی از امکانات این پایگاه بازدید کرد.
فرمانده کل ارتش در بدو ورود به این پایگاه، طی نشستی تخصصی با فرماندهان و خلبانان، با استماع گزارش فرماندهان در خصوص عملکرد قسمت‌های مختلف، ضمن تقدیر از فعالیت‌ها و اقدامات شاخص صورت گرفته بر لزوم حفظ سطح آمادگی رزمی، اکتفا نکردن به شرایط موجود و تلاش برای تقویت آن تاکید کرد.
سرلشکر موسوی ضمن بازدید از مراحل بازآماد (اورهال) جنگنده‌ها و کلاس‌های آموزش خلبانان و افسران مرکز آموزش دوره عالی رسته‌ای، از نزدیک آمادگی رزمی، تاکتیکی، تکنیکی و آموزشی خلبانان را مورد ارزیابی قرار داد.
فرمانده کل ارتش همچنین از شبیه‌سازهای F14، F7، PC7، گردان‌های آموزشی، مرکز آموزش شهید ابوعطا و قرارگاه سربازی پایگاه شکاری شهید بابایی نیروی هوایی بازدید کرد.
وی در نشست هم‌اندیشی با افسران دوره عالی رسته‌ای، ضمن پاسخ به پرسش‌های آنها، توصیه‌های لازم برای ارتقا سطح کیفی آموزش‌ها و ضرورت به‌روز نگهداری معلومات را عنوان و پیشنهادهای آن ها را دریافت کرد.
بررسی چگونگی ارتقای وضعیت پایگاه در نشست فرمانده کل ارتش با فرمانده پایگاه شکاری شهید بابایی نیروی هوایی و مسئولین عقیدتی سیاسی و حفاظت اطلاعات این پایگاه از دیگر برنامه‌های انجام شده در این بازدید بود.
امیر خلبان نصیرزاده فرمانده نیروی هوایی ارتش در این بازدید، امیر سرلشکر موسوی فرمانده کل ارتش را همراهی ‌کرد.
انتهای پیام
