نقوی حسینی: هیات رئیسه مجلس برای بررسی طرح‌ها هماهنگی داشته باشد
نماینده مردم ورامین در مجلس با اشاره به آیین‌نامه داخلی از «عدم هماهنگی مجلس» انتقاد کرد.
به گزارش ایسنا، سید حسین نقوی حسینی در جلسه علنی امروز (یکشنبه) مجلس شورای اسلامی در تذکری شفاهی با اشاره به ماده ۱۰۰ آئین نامه داخلی مجلس گفت: اگر ۵۰ نفر از نمایندگان تقاضای اولویت طرحی را داشته باشند این طرح باید خارج از دستور مورد بررسی قرار گیرد. ما برای اصلاح یکی از مواد آئین نامه درخواست اولویت دادیم و هر چند صبح اول وقت خدمت آقای قاضی زاده موضوع را مطرح کردند اما ایشان گفتند با توجه به دستور جلسه امکان بررسی اولویت این طرح وجود ندارد.
نماینده مردم ورامین در مجلس اظهار داشت: هر چند که ایشان مطرح کردند که امکان بررسی اولویت طرح موردنظر وجود ندارد اما آن را در صحن علنی مطرح کردند، بهتر است برای جلوگیری از بروز چنین اتفاقاتی یکی از همکاران هیأت رئیسه هماهنگی‌های لازم را انجام دهد.
مسعود پزشکیان که ریاست جلسه را برعهده داشت، در پاسخ به تذکر این نماینده گفت: حق با شما است، عدم هماهنگی وجود داشته، ان‌شاءالله که دیگر این اتفاق نمی‌افتد.
انتهای پیام
