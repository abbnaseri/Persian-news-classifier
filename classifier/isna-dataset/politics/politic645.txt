نانواکناری: برخی همسایگان پشتیبان آمریکا در اعزام پهپاد جاسوسی به ایران بودند
رئیس کمیته امنیت داخلی کمیسیون امنیت ملی و سیاست خارجی مجلس، با بیان این‌که «ورود پهپاد جاسوسی آمریکا به حریم هوایی کشورمان با پشتیبانی برخی از کشورهای همسایه صورت گرفته است»، گفت: اگر این پهپاد از کشورهای عربستان و امارات و یا پایگاه هر کشور دیگری به سمت کشورمان آمده باشد، قطعاً بر اساس قوانین بین‌المللی برخورد قاطع خواهیم داشت.
ولی‌الله نانواکناری در گفت‌وگو با ایسنا با اشاره به سرنگونی پهپاد ضد جاسوسی آمریکا توسط سپاه گفت: بر اساس قوانین بین‌المللی هیچ کشوری حق ورود به حریم دریایی، زمینی و هوایی کشور دیگری را ندارد و اگر این اتفاق رخ دهد قطعاً مورد اعتراض و اقدام قانونی و حتی اقدام متقابل قرار می‌گیرد.
وی افزود: مطمئناً پهپادی که به کشور ما وارد شده با پشتیبانی کشورهای همسایه بوده نه اینکه این پهپاد از آمریکا آمده باشد؛ لذا اگر عربستان، امارات و یا هر کشور دیگری پایگاه خود را به آمریکا برای انجام این اقدام قرار داده باشند از نگاه ما اقدام خصمانه و تجاوزگرایانه انجام دادند. ما ضمن برخورد با قدرت، عوامل پشتیبانی کننده این کار را از طریق قوانین بین‌المللی هم پیگیری می‌کنیم.
نانواکناری با تاکید بر این‌که «آمریکا متهم اصلی و اول در تجاوز به حریم هوایی ما است» افزود: اگر هر کشوری از این اقدام آمریکا حمایت و پشتیبانی کرده باشد با برخورد قاطع ما مواجه می‌شود.
انتهای پیام
