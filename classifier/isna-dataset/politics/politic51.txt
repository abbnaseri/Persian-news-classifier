تعیین وقت رسیدگی به پرونده قتل علیرضا شیرمحمدعلی
جلسه دادگاه متهمان پرونده قتل علیرضا شیرمحمدعلی، ۲۹ تیرماه برگزار خواهد شد.
به گزارش ایسنا به نقل از قوه قضائیه، جلسه دادگاه متهمان پرونده قتل علیرضا شیرمحمدعلی ۲۹ تیرماه در شعبه پنجم دادگاه کیفری یک استان تهران برگزار خواهد شد.

۲۲ خردادماه دادستانی تهران اعلام کرد: کیفرخواست متهم به قتل عمدی و همچنین متهم به معاونت در قتل عمدی مرحوم علیرضا شیرمحمدعلی که در تاریخ ۲۰/‏۰۳/‏۱۳۹۸‬ در زندان تهران بزرگ با ضربات تیزی مجروح و به قتل رسیده بود با تکمیل تحقیقات و تقاضای اولیا دم مبنی بر قصاص و مجازات قانونی سایر اتهامات مندرج در کیفرخواست صادر و جهت رسیدگی به دادگاه کیفری یک ارسال شد.

۲۷ خردادماه، سخنگوی قوه قضائیه با تشریح جزئیات مضروب و به قتل رسیدن مرحوم علیرضا شیرمحمدعلی، از دستور رئیس قوه قضائیه به سازمان زندان‌ها و دادستانی کل کشور برای بررسی قصور احتمالی مأموران خبرداد و گفت: حسب دستور ریاست قوه قضائیه، مقرر گردید هم از ناحیه سازمان زندان‌ها و هم از سوی دادستانی کل کشور دو تیم مجزا در مورد سهل‌انگاری یا قصور احتمالی مأمورین مربوط، بررسی دقیق انجام داده و نتیجه به ایشان گزارش و در صورت محرز شدن تخلف یا جرم، برخورد قاطع و مناسب انجام پذیرد.

سازمان زندان‌ها نیز در همانروز اطلاعیه‌ای در خصوص قتل شیرمحمدعلی صادر کرد که در آن عنوان شد: در روز حادثه، برای رفع ایراد سیستم فاضلاب بهداشتی محل نگهداری دو نفر فوق الذکر، نامبردگان به هواخوری هدایت، که در همین اثنا با گشوده شدن درب محل نگهداری زندانیان امنیتی برای توزیع غذا، متهمان به دلیل حضور در هواخوری از فرصت پیش آمده سو استفاده نموده و به سرعت وارد حریم نگهداری زندانیان امنیتی شده و ظرف مدت زمانی کمتر از دو دقیقه، علیرضا شیرمحمدعلی را مورد ضرب و جرح قرار داده که نهایتاً با حضور عوامل زندان و انتقال مصدوم به بیمارستان خارج از زندان، اقدامات پزشکی فاقد نتیجه بوده و نامبرده در بیمارستان فوت می‌نماید.

رئیس قوه قضائیه نیز دوم تیرماه سال جاری در گفت‌وگوی تلویزیونی که داشت، در خصوص موضوع قتل شیرمحمد علی اظهار کرد: بلافاصله هیئتی از سازمان زندان‌ها، دادستانی کل و دادستانی تهران را برای بازرسی مأمور کردم تا موضوع را بررسی کنند، پرونده باید همانطور که کیفرخواست آن سریع صادر شد به سرعت هم رسیدگی شود، هیئتی را برای دلجویی از خانواده مقتول اعزام کردم.

وی با بیان اینکه ما مدعی خون فرزند آن‌ها هستیم گفت: غفلت احتمالی موردتوجه بیشتری قرار دارد و اگر مسئولی در این رابطه غفلت کرده باشد آن را برکنار می‌کنیم و دستور این قضیه صادر شده است، برخورد سریع و عبرت آموز با حوادث بسیار مهم است.

انتهای پیام
