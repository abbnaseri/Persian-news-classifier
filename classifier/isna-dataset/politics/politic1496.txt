آستانه تحمل اقتصادی مردم پایین است
رئیس مجمع نمایندگان استان زنجان گفت: درحال حاضر آستانه تحمل اقتصادی مردم پایین است.
به گزارش ایسنا، احمد بیگدلی در جلسه اقتصاد مقاومتی که با حضور معاون اول رئیس‌جمهور، وزیر دفاع و پشتیبانی نیروهای مسلح، معاون اداری و استخدامی رئیس‌جمهور و نمایندگان استان در مجلس شورای اسلامی برگزار شد، اظهار کرد: در حال حاضر در دوره‌ای هستیم که آستانه تحمل اقتصادی مردم به شدت کاهش یافته است.
نماینده مردم خدابنده به امنیت و حضور مردم به‌عنوان پشتوانه اشاره کرد و گفت: امیدوارم آستانه تحمل مردم دوباره افزایش یابد.
بیگدلی با اشاره به تفویض اختیار انجام شده به استان‌ها، تصریح کرد: اگر اختیارات استانی افزایش یابد، باری از روی دوش دولت برداشته شده و دولت می‌تواند به مسائل کلان کشور رسیدگی بیشتری کند، باید توجه داشت تا زمانی که قیمت‌ها واقعی‌سازی نشده و قیمت حامل‌های انرژی آزاد نشود، مشکلات کشور پابرجا خواهد ماند.
در ادامه، وقفچی نماینده مردم زنجان و طارم در مجلس شورای اسلامی نیز اظهار کرد: تولید در توسعه حرف اول را می‌زند و اگر باور بر این است، زیرساخت استان‌ها باید تقویت شود.
علی وقف‌چی ادامه داد: زنجان تنها استانی است که سد ذخیره‌ای ندارد و سدهای موجود نیز حجم کمی دارد و انتظار داریم دولت در زمینه تخصیص ۱۰۰ میلیون مترمکعب آب به استان همراهی کند.
در ادامه، خاتمی نماینده مردم ماهنشان و ایجرود در مجلس شورای اسلامی نیز اظهار کرد: در حال حاضر ضرب‌آهنگ آنچه که دشمن ایجاد کرده و آنچه که در جریان است با ضرب‌آهنگ اقتصاد ناهماهنگ است که نیاز به حرکت و مسیر متفاوت داریم.
سیدمرتضی خاتمی با بیان اینکه دولت فرمانده اقتصاد مقاومتی است و باید تحولی ایجاد کند، ادامه داد: ضریب بازگشت درآمد در استان ۴۰ درصد است. استان زنجان با داشتن درآمد مناسب، استان محرومی است و باید درآمد بیشتری به استان بازگردد. بودجه‌ریزی و نظام مالیاتی سنتی است و این مسئله پاسخ‌گو نیست.
وی افزود: وقتی استان درآمد بیشتر به‌دست می‌آورد سازمان برنامه و بودجه مالیات بیشتری را بر استان تکلیف می‌کند.
نماینده ماهنشان عنوان کرد: با اوضاع موجود نمی‌توان اقتصاد را مقاومتی کرد. معدن یکی از راهبردهای کشور است ولی برای آن ابزار لجستیک و مالکیت درستی تعریف نکرده‌ایم. بهره‌برداری از معدن حداقلی و تخریب محیط‌زیست حداکثری است.
انتهای پیام
