تا ساعاتی دیگر از مرز غنای 3.67 درصد عبور می‌کنیم/فعلاً نیازی به تامین سوخت راکتور تهران نداریم
سخنگوی سازمان انرژی اتمی کشورمان در نشست مطبوعاتی به پرسش خبرنگاران درباره مسائل فنی گام دوم کاهش تعهدات برجامی ایران پاسخ داد. وی تاکید کرد فعلا رسیدن به غنای مورد نیاز برای تامین سوخت راکتور تهران (20 درصد) در دستورکار نیست.
به گزارش ایسنا، بهروز کمالوندی در این نشست اعلام کرد مسائل فنی افزایش درصد غنی‌سازی اورانیوم انجام شده و تا ساعاتی دیگر درصد غنی سازی ایران از ۳.۶۷ عبور خواهد کرد.
سخنگوی سازمان انرژی اتمی کشورمان در این نشست گفت: امروز پایان شصت روز مهلت داده شده به اروپا بود که بر اساس دستور رئیس جمهوری گام دوم کاهش تعهدات برجامی خود را باید بر می‌داشتیم که این کار را انجام دادیم. گام اول شاید زمان می‌برد اما در گام دوم زمان مطرح نیست.
رونوشت تغییرات به آژانس داده شد، تا ساعاتی دیگر از سطح ۳.۶۷ عبور می‌کنیم
وی افزود: امروز رونوشت تغییرات را به نماینده آژانس در ایران تحویل دادیم و تا ساعاتی دیگر مراحل غنی سازی بیش از ۳.۶۷ درصدی شروع می‌شود. پیش بینی ما این است که فردا اول صبح که گزارش ما به آژانس داده شود، ما از ۳.۶۷ درصد فراتر رفته‌ایم و این اقدامی بوده که جمهوری اسلامی ایران اعلام کرده و در وضعیتی که ما قرار داریم گفته شده که همه نیازهای کشور باید مد نظر باشد. نیازی که در کشور وجود دارد یک نیاز نیروگاه‌های قدرت است و در بلند مدت هم نیاز برای پیشران اتمی که هر کدام درصدهای مختص خود را دارند.
وی افزود: آنچه امروز در مورد آن تصمیم گرفته شده تأمین سوخت برای نیروگاه‌های قدرت است که مورد نیاز کشور می‌باشد. همچنین شیب غنی سازی ما بر اساس دستوری که می‌گیریم می‌تواند به سمت بالا باشد. در واقع شیب ذخایرمان با توجه به اقدام گام اول رو به بالا است و سرعت آن افزایش پیدا می‌کند.
فعلاً نیاز به سوخت راکتور تهران (۲۰ درصد) نداریم
کمالوندی خاطر نشان کرد: نیازهای بعدی را مد نظر داریم اما فعلاً نیاز به سوخت راکتور تهران (۲۰ درصد) نداریم.
وی در مورد نشست شورای حکام هم گفت: برداشت ما این است که اقدامی از روی استیصال است که آمریکایی‌ها انجام می‌دهند. از دید آنها مطلوب این بود که آژانس یا یک کشور دیگری این کار را می‌کرد اما کاملاً مشخص است که آنها در انزوا قرار دارند.
کمالوندی با بیان اینکه موضوع پادمانی نیست گفت: شورای حکام مسئول رسیدگی پادمانی است البته از الان می‌شود نتیجه را دید. افزایش ذخایر مواد غنی شده و بالا رفتن از مرز ۳.۶۷ درصد هیچکدام موضوع پادمان نیست حتی موضوع پروتکلی وجود ندارد، در ارتباط با برجام هم که ساز و کار خودش را دارد. بنابراین به نظر ما نتیجه شورای حکام از قبل مشخص است.
وی در ادامه بیان کرد: در ارتباط با بخش اراک و رآکتور آب سنگین خنداب نیز در بازدیدی که اخیراً داشتیم آنجا نشان دادیم که آنچه اتفاق افتاده برای اراک این بود که لوله‌هایی که داخل مخزن اصلی است در آن زمان با علم به این‌که امکان احیا وجود دارد چنین مسیری را رفتیم. اما مسأله‌ای که هست به لحاظ فنی میزان شار نوترونی نیازهایی است که در این راکتور جدید چندین برابر قبلی است به اضافه اینکه امکان استفاده برای کارهای آزمایشگاهی بعد از پرتودهی برای تولید سوخت به خصوص سوخت نیروگاهی است و ما الان نداریم و ایجاد می‌کنیم.
ترجیح این است که راکتور مدرن شده را فعال کنیم
سخنگوی سازمان انرژی اتمی افزود: بنابراین اگر سوال فنی شود که کدام رآکتور را فعال می‌کنید ترجیح این است که راکتور مدرن شده، زیرا تولید پلوتونیوم هدف اصلی در راکتور اولیه نیست و راکتور جدید نیز پلوتونیوم دارد و این نیازمند این است که اگر بخواهد به سرعت پیش برود در زمان بعدی انجام می‌شود اما کارهای فنی به خوبی انجام شده است. اگر همراهی کافی نباشد با کندی مواجه می‌شود.
کمالوندی در ادامه بیان کرد: بنابراین کار را به نحوی پیش می‌بریم که هر وقت بخواهیم این امکان برای استفاده از هر دو رآکتور وجود داشته باشد. البته راکتور اول پیشرفت خوبی داشته است از لحاظ زمانی تا حدودی عقب هستیم اما همانطور که گفته شده قراردادهایی امضا شده، پیشرفت و تحولی در طول چند هفته اتفاق افتاده است.
وی ادامه داد: حتی زمانی که بحث گام‌ها مطرح بود گفته می‌شد به خاطر تعلل‌ها کارهای پروژه با کندی مواجه می‌شود، الان پروژه با توجه به وضعیتی که دارد می‌تواند هر زمان با تصمیمی که مسئولین امر می‌گیرند به سمت هر کدام از این‌ها برود. همچنین با توجه به شار نوترونی چندین برابری به سمت راکتوری برویم که باز طراحی شده است، امیدوار هستیم این مساله در آینده خوب پیش برود.
براساس نحوه عملکرد طرف مقابل عمل می‌کنیم

سخنگوی سازمان انرژی اتمی همچنین اظهار کرد: همکاری چینی‌ها خوب بوده اما این‌ها بسیار تحت فشار آمریکا هستند. همان طور که شنیدید آمریکایی‌ها در تلاش هستند، تعلیق تحریم‌های هسته‌ای را می‌خواهند تجدید نظر کنند که اراک هم یکی از آن‌ها می‌تواند باشد، ما براساس نحوه عملکرد طرف مقابل عمل می‌کنیم، کارگروه چین و انگلیس ایجاد شده البته به این انگلیس‌ها کمی بد بین بودیم ولی کار فنی به خوبی پیش می‌رود. این تحولات بعدی است که تعیین می‌کند که چگونه پیش برویم.
کمالوندی درباره ساز و کار افزایش غنی سازی هم ابراز کرد: ما افزایش سانتریفیوژ برای این کار نیاز نداریم در لیستی که برای ریاست شورای عالی امنیت ملی و رئیس جمهور ارائه کردیم این موضوع قرار داشته و می‌تواند از آیتم‌هایی باشد که کشور انتخاب می‌کند.
وی در ارتباط با گام سوم نیز گفت: در ارتباط با گام سوم در سازمان انرژی اتمی اجرا کننده هستیم، تصمیم گیرنده نیستیم، اطلاعات فنی را ارائه می‌دهیم لیست مطولی داده شده است حتی قبل از ۱۸ اردیبهشت سال قبل و قبل از آن هم با توجه به اینکه خروج آمریکا از برجام را پیش بینی می‌کردیم گزینه‌های مختلفی را ارائه دادیم تا به نحوی که صلاح می‌دانند مسئولین بالای کشور عمل کنند.
آمادگی کامل داریم در هر سرعت، هر میزان و هر سطحی غنی سازی کنیم

سخنگوی سازمان انرژی اتمی خاطرنشان کرد: سازمان انرژی اتمی آمادگی کامل و کافی دارد که در هر سرعت، هر میزان و هر سطحی غنی سازی را انجام دهد.
کمالوندی در ادامه بیان کرد: روز گذشته یکی از رسانه‌ها در مطلبی که منتشر کرد ابهامی را مطرح کرده و نگرانی بیهوده‌ای را ایجاد کرده بود که افزایش ۳۰۰ کیلو برای راکتور تهران نیست در حالی که در رابطه با سوخت راکتور تحقیقاتی تهران که یکی از روش‌های تأمین رادیو دارو است برای چندین سال سوخت داریم. البته روش‌های دیگری هم وجود دارد.
وی گفت: در مورد ذخایر کاری که کردیم رفتن به سمت بهره وری بود در حالی که این‌ها می‌توانست پسماند در یک گوشه‌ای باشد لذا توصیه‌ام این است که افرادی که اطلاعات‌شان کم است اگر می‌شنوند با ما هماهنگ کنند اطلاعات درست را در اختیار آن‌ها بگذاریم لذا برای کشور و مردم نگرانی ایجاد نکنند.
سخنگوی سازمان انرژی اتمی با تاکید بر اینکه وضعیت رادیو داروی کشور خوب است، گفت: چند صد هزار نفر در خارج از کشور از تولیدات رادیو دارو ما استفاده می‌کنند.
سوخت ۲۰ درصد به اندازه داریم، تمرکز روی سوخت نیروگاهی است

کمالوندی در ادامه این نشست خبری با اشاره به اینکه کشور نیازهایی شامل سوخت نیروگاهی، راکتورهای قدرت و راکتور تحقیقاتی مانند تهران و پیشران‌ها را دارد، اظهار کرد: با درصدهای متفاوتی می‌توان نیازها را تأمین کرد همین الان سوخت کافی ۲۰ درصد داریم و الان تمرکز زیادی روی سوخت نیروگاهی داریم.
وی افزود: افزایش ۳.۶۷ درصد دو حسن دارد یکی اینکه کار تولید سوخت نیروگاهی را برای ما هموار می‌کند که مساله بسیار مهمی است و دیگر اینکه مسیر را هموار می‌کند که اگر خواستیم در مرحله بعدی به سوخت بالاتری برویم و سرعت کار بیش‌تر می‌شود.

انتهای پیام
