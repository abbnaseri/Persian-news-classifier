با جدیت تمام، احقاق حقوق قربانیان سلاح های شیمیایی کشورمان را پیگیری می‌کنیم
سخنگوی وزارت امور خارجه در مراسم سالروز حمله شیمیایی به سردشت پیام وزیر امور خارجه به این مناسبت را قرائت کرد.
به گزارش ایسنا، سیدعباس موسوی سخنگو و رئیس مرکز دیپلماسی عمومی و رسانه ای وزارت امور خارجه ضمن حضور در مراسم سالروز حمله شیمیایی به سردشت در ۷ تیر ۱۳۶۶، پیام دکتر محمد جواد ظریف وزیر امور خارجه به این مناسبت را قرائت کرد.

  پیام  ظریف وزیر امور خارجه جمهوری اسلامی ایران به مناسبت سالگرد بمباران شیمیایی شهر سردشت به این شرح است: 
«بسم الله الرحمن الرحیم
حملات شیمیایی رژیم بعث عراق علیه نظامیان وغیرنظامیان ایرانی بویژه مردم بی­دفاع شهر سردشت در جریان جنگ تحمیلی که با سکوت مشمئز کننده مجامع بین­المللی از جمله شورای امنیت سازمان ملل متحد همراه بود، لکه سیاهی در تاریخ معاصر است. بدون شک بمباران شیمیایی سردشت یکی از تلخ ترین خاطرات به جا مانده در نزد ایرانیان از هشت سال جنگ تحمیلی و هشتم تیر ماه 1366 یادآور یکی از غمبارترین روزها در تاریخ دفاع مقدس است که تا ابد این لکه ننگ بر پیشانی عاملان و حامیان این جنایت باقی خواهد ماند.
          به مناسبت روز هشتم تیرماه که در تقویم کشورمان به نام «روز مبارزه با سلاح های شیمیایی و میکروبی» نامگذاری شده است، برخود واجب می دانم یاد و خاطره شهدای عزیز شیمیایی کشورمان را گرامی داشته و مراتب همدردی عمیق خود را با خانواده های معظم شهدا و بازماندگان این واقعة جانکاه اعلام کنم. از خداوند متعال برای جانبازان سرافراز شیمیایی کشورمان آرزوی سلامتی و شِفای عاجل دارم و برای ایشان و خانواده­های صبورشان اجر و پاداش الهی مسئلت می کنم.
جمهوری اسلامی ایران با توجه به موازین حقوقی، شرعی و اخلاقی مبنی بر منع سلاح های کشتار جمعی، بر سیاست اصولی خود در محکومیت استفاده از سلاح شیمیایی در هر زمان، هر کجا و تحت هر شرایطی تاکید کرده و نابودی کامل ذخایر سلاح های شیمیایی باقیمانده در دست امریکا، تنها دارنده آن سلاح، و جهانشمولی کنوانسیون سلاح های شیمیایی را گامی اساسی در نیل به جهان عاری از سلاح های کشتار جمعی می داند. از همین رو، ایران بر ضرورت اجرای کامل، متوازن و غیرتبعیض آمیز مفاد کنوانسیون سلاح های شیمیایی اصرار می ورزد.
تاسف بار است که اعتیاد دولت ایالات متحده امریکا به توسل به ابزار غیر انسانی تحریم و تروریسم اقتصادی، موجب بروز مشکلات عدیده ای برای جانبازان شیمیایی کشورمان در تهیه دارو و تجهیزات پزشکی مورد نیاز آنها شده است. این اقدام دولت آمریکا برخلاف اصول حقوق بین الملل بشردوستانه و خلاف روح کنوانسیون سلاح های شیمیایی و تعهدات این کشور ذیل کنوانسیون مذکور و نیز اصول حقوق بین الملل است. امیدواریم سازمان منع سلاح های شیمیایی بتواند راه حلی فوری برای مرتفع نمودن موانع مذکور بر سر راه تامین دارو و تجهیزات پزشکی مورد نیاز جانبازان شیمیایی ایران بیابد. طرفه آنکه مقامات آمریکایی به عنوان تنها دارنده ذخایر سلاح های شیمیایی امحاء نشده، با پیش کشیدن مباحث انحرافی بی اساس و فریبکارنه، به شکل ریاکارانه ای به دنبال سرپوش نهادن بر عدم پایبندی این کشور به تعهداتش وفق کنوانسیون سلاح های شیمیایی هستند.
تجاهل و تغافل مجامع بین المللی و دول عضو کنوانسیون سلاح های شیمیایی در مقابل این قبیل سیاست های ایذایی آمریکا، همانند سکوت سی و یکسال پیش آنها در مقابل حمله ددمنشانه دیکتاتور بعثی مورد حمایت آمریکا به مردم بی پناه سردشت باعث تاسف عمیق است. همچنین، بی مجازاتی جنایتکاران و عدم مسئولیت پذیری حقوقی و اخلاقی مرتکبین حمله شیمیایی و همدستان و حامیان آنها، زمینه ساز تکرار فجایعی مشابه در منطقه خاورمیانه از سوی گروه های افراطی شده است.
وزارت امور خارجه با جدیت تمام، پیگیری های لازم در خصوص احقاق حقوق قربانیان سلاح های شیمیایی کشورمان را از مجاری حقوقی و بین المللی تا زمان نیل به نتیجه به عمل خواهد آورد. در مهرماه 1397  همکاران من در وزارت امور خارجه با همکاری دبیرخانه فنی سازمان منع سلاح‎های شیمیایی، دوره بین‎المللی جنبه‌های پزشکی امداد و حفاظت در برابر سلاح‎های شیمیایی را با شرکت متخصصینی از سایر کشورهای جهان برگزار کرده و ضمن نشان دادن پیشرفت و تجربه منحصربفرد پزشکان کشورمان در درمان مجروحان سلاح های شیمیایی، از طریق بازدید میدانی از بیمارستان بقیه الله الاعظم امکان آشنایی شرکت کنندگان خارجی با گوشه ای از مظلومیت و آلام جانبازان شیمیایی تحت مداوا در آن مرکز درمانی را فراهم کردند. همچنین با هماهنگی های بعمل آمده با بنیاد شهید و امور ایثارگران، مشارکت انجمن های غیردولتی جانبازان شیمیایی کشورمان در بیست و سومین کنفرانس دول عضو کنوانسیون سلاح های شمیایی و نیز چهارمین کنفرانس بازنگری کنوانسیون مذکور تسهیل شد و تشکل­های مذکور نیز پیام مظلومیت و شکیبایی مردم صبور سردشت را به جهانیان منعکس کردند. همچنین این وزارتخانه از اعزام هیاتی از راویان و جانبازان شیمیایی موزه صلح ایران به مراسم سالگرد بمباران هیروشیما در مرداد ماه سال جاری در کشور ژاپن استقبال می کند. امیدوارم همانگونه که مردم جهان به خوبی با فاجعه هیروشیما و استفاده از بمب اتم علیه مردم ژاپن آشنا هستند، نسبت به عمق فاجعه سردشت و کاربرد بمب های شیمیایی علیه مردم مظلوم ایران نیز آشنا شوند.
امیدوارم جهان با رهایی از سایه شوم تسلیحات کشتار جمعی بتواند از مواهب و خدمات صلح آمیز علم بهره مند شده و کبوتر صلح جای جغد شوم جنگ را بگیرد.
بامید جهانی عاری از سلاح کشتار جمعی و نجات بشریت بدست مصلح کل عالم بقیه الله الاعظم ارواحنا له الفدا.»
انتهای پیام
