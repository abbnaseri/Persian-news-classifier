اندرو موریسون: ایران به برجام پایبند بماند
وزیر مشاور در امور خاورمیانه انگلیس روز یکشنبه پس از سفر خود به تهران با صدور بیانیه‌ای، نگرانی انگلیس نسبت به فعالیت‌های ایران در منطقه را ابراز کرد و در اظهاراتی بی‌اساس، جمهوری اسلامی را مسئول حملات اخیر در دریای عمان دانست.
به گزارش ایسنا، اندرو موریسون، وزیر مشاور در امور خاورمیانه انگلیس روز یکشنبه در بیانیه‌ای با اشاره به سفرش به تهران و دیدارش با مقامات ایرانی نوشت: این دیدار فرصت مناسبی برای برقراری تعاملی صادقانه و سازنده با دولت ایران بود.
وی در دیدارهایش بر نگرانی انگلیس مبنی بر فعالیت‌های ایران در منطقه تاکید کرد.
اندرو موریسون در اظهاراتی بی‌اساس مدعی شد که بنا بر ارزیابی انگلیس، ایران مسئول حمله به دو نفتکش در دریای عمان است. وی در این باره گفت: چنین اقداماتی که می‌توانند به سوءتفاهم منجر شوند، به منظور کاهش فوری تنش‌ها باید متوقف شوند.
وی در ادامه اظهار کرد که انگلیس در کنار شرکایش به تلاش برای یافتن راه‌حلی دیپلماتیک به منظور کاهش تنش‌ها ادامه خواهد داد.
وزیر مشاور در امور خاورمیانه انگلیس همچنین با تاکید بر تمایل کشورش برای حفظ توافق هسته‌ای، عنوان کرد که ایران در راستای ذخیره اورانیوم با غنای کم درصد، باید به تعهداتش ذیل برنامه جامع اقدام مشترک (برجام) پایبند بماند.
وی همچنین در اظهاراتی مداخله‌جویانه خواستار آزادی نازنین زاغری و دو شهروند ایرانی - انگلیسی دیگر شد.
به گزارش ایسنا، اندرو موریسون، وزیر مشاور در امور خاورمیانه انگلیس، صبح امروز با کمال خرازی، رئیس شورای راهبردی روابط خارجی دیدار کرد.
در دیدار معاون خاورمیانه‌ای وزارت امور خارجه انگلیس با بهروز کمالوندی که به درخواست طرف انگلیسی انجام گرفت، طرفین آخرین تحولات در خصوص برجام و مسائل بین‌الملل را مورد بحث و تبادل نظر قرار دادند.
بهروز کمالوندی با یادآوری اهمیت اجرای تعهدات طرف مقابل در برجام، بر جدیت ایران در اجرای اقدامات اعلام شده در چارچوب پاراگراف‌های ۲۶ و۳۶ تاکید داشت و یادآور شد که تولید اورانیوم غنی شده بر اساس آن چه رئیس‌جمهوری و شورای عالی امنیت ملی مشخص کرده است، ادامه خواهد یافت.
معاون امور بین‌الملل، حقوقی و مجلس سازمان انرژی اتمی در پاسخ به اظهارات موریسون که ضمن ابراز حمایت از برجام از سوی کشورش، خواستار خویشتن‌داری ایران و حفظ برجام شده و عبور از تعهدات را جدی و مخاطره‌آمیز ارزیابی کرد، گفت: این گونه تهدیدها و فشارهای حداکثری اعمال شده از سوی آمریکا محکوم به شکست است.
انتهای پیام
