پمپئو: درهای آمریکا برای گفت‌وگو با ایران باز خواهد ماند
وزیر خارجه آمریکا گفت که درهای کشورش برای گفت‌وگو با ایران باز خواهد ماند. او در عین حال اتهامات پیشین مقامات آمریکایی علیه کشورمان را تکرار کرد.
به گزارش ایسنا به نقل از الغدپرس، مایک پمپئو، وزیر خارجه آمریکا که به هند سفر کرده است امروز (چهارشنبه) در یک نشست خبری مشترک با همتای هندی خود گفت که درهای کشورش برای گفت‌وگو با ایران باز خواهد ماند.
وی همزمان با تکرار ادعاهای پیشین دولتمردان آمریکایی علیه کشورمان گفت: ایران بزرگ‌ترین حامی تروریسم در منطقه است.
پمپئو همچنین مدعی شد: ایران نه تنها برای خاورمیانه بلکه تهدیدی برای تمام جهان است.
وزیر خارجه آمریکا گفت که با توجه به تنش‌های بوجود آمده در منطقه، واشنگتن تلاش می‌کند از تعادل در قیمت نفت محافظت کند.
به گزارش ایسنا، تمایل آمریکا برای مذاکره در حالی مطرح می‌شود که آمریکا خود با اقداماتی قهری و یک‌جانبه علیه ایران روش دیپلماسی در تعامب با آمریکا را بی‌اعتبار کرده است.
نمونه‌ای از این اقدامات خروج از توافق هسته‌ای بود که پس از چند سال مذاکره میان ایران و پنج قدرت جهان به امضا رسید. آمریکا پس از این اقدامش تحریم‌های قبل را دوباره بر ایران اعمال کرد و با سیاستی که آن را کارزار فشار حداکثری می‌خواند با تکیه بر برخی ادعاها، تحریم‌های جدیدی علیه ایران اعمال کرده است.
انتهای پیام
