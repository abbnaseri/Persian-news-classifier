سخنگوی وزارت خارجه آمریکا: انتقال پیام آمریکا به ایران از طریق عمان ساختگی است
سخنگوی وزارت امور خارجه آمریکا گفت: ایران باید از طرق دیپلماسی با دیپلماسی ما مواجه شود.
به گزارش ایسنا، مورگان اورتاگوس، سخنگوی وزارت امور خارجه آمریکا در پیامی توئیتر مدعی شد: اخبار مبنی بر این که ما شب گذشته از طریق عمان پیامی را به ایرانی‌ها دادیم کاملاً ساختگی هستند.
وی این اخبار را پروپاگاندای مطلق ایرانی خواند و گفت: ایران باید از طرق دیپلماسی با دیپلماسی ما مواجه شود.
به گزارش ایسنا، روز گذشته خبرگزاری رویترز مدعی شد که یک مقام ایرانی به آنها اطلاع داده است که دونالد ترامپ، رئیس جمهور آمریکا پیامی از طریق عمان به تهران فرستاده است و گفته است که آمریکا به دنبال جنگ نیست بلکه به دنبال مذاکره است.
رویترز بدون نام بردن از منبع ادعایی خود گفته بود که ترامپ در این پیام، ایران را تهدید به حمله کرده است.
در پی انتشار این خبر، شبکه الجزیره اعلام کرد که یک منبع از شورای عالی امنیت ملی ایران در گفت‌وگو با این شبکه تاکید کرده است که خبر ارسال پیام ترامپ به تهران از طریق مسقط و هشدار نسبت به حمله قریب الوقوع به ایران صحت ندارد.
این منبع افزود: خبر ارسال پیام ترامپ به مقامات عالی نظام کذب است و ما آن را به طور کامل رد می‌کنیم.
انتهای پیام
