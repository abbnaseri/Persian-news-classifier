پزشکیان: اجازه ندهیم بیگانگان، ما را به جان هم بیندازند
نایب رئیس مجلس شورای اسلامی گفت: امروز در برنامه‌های تلویزیونی شاهد دعوا و اختلاف در بسیاری از کشورهای اسلامی هستیم. اجازه ندهیم بیگانگان و کسانی که حتی کتاب دینی‌شان هم یکی نیست، ما را به جان هم بیاندازند.
به گزارش ایسنا - منطقه آذربایجان شرقی، مسعود پزشکیان در مراسم اختتامیه چهارمین جشنواره بین‌المللی خلاقیت و نوآوری تبریز در هنرهای اسلامی و صنایع دستی با بیان این مطلب اظهار کرد: نباید اجازه دهیم رئیس‌جمهور آمریکا که معلوم نیست چگونه فکر می‌کند، ما را به جان هم بیاندازد. با تمامی مسلمانان دست خواهیم داد، اما در مقابل زور و قلدری خواهیم ایستاد؛ چرا که خداوند این اراده را به ما مسلمانان داده است.
وی در ادامه با بیان اینکه وقتی هنر در جایی حک می‌شود، پیامش را به نسل‌های بعدی منتقل می‌کند، اظهار کرد: باید این هنرها را قدر بدانیم، هنرمندان مختلف از چندین کشور جهان اسلام که در این جشنواره حاضر هستند، می‌توانند پیام وحدت، انسجام، همدلی و قدرت مسلمانان را به جهانیان برسانند.
نماینده مردم تبریز، آذرشهر و اسکو در مجلس شورای اسلامی در بخش دیگری از سخنانش با تاکید بر اینکه انسان موجودی خداگونه است، گفت: انسان با تمرکز بر هر چیزی که می‌خواهد، بهترین‌ها را خلق می‌کند، چه زن و چه مرد اگر راه درست را طی کنند، به حیات طیبه می‌رسند و این برازنده ما مسلمان‌ها است.
انتهای پیام
