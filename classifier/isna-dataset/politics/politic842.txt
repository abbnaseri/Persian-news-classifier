واکنشهای داخلی و خارجی به تحریم‌های جدید علیه ایران/همایش هفته قوه قضاییه/تاکیدات امروز روحانی
پهپاد جاسوسی آمریکایی ۷ کیلومتر درون آب‌های سرزمینی ایران/ واکنش سخنگوی وزارت خارجه به تحریم رهبری و «ظریف» از سوی آمریکا/ راه‌اندازی سامانه ثبت اموال مسئولان ظرف دو ماه آینده/ 
واکنش روحانی به طرح ادعای تصرف اموال رهبری در خارج از کشور/ گزارش عملکرد سالانه قوه قضائیه/ ورود کمیسیون شوراها به برخورد نیروی انتظامی با یک دختر و... از جمله گزیده اخبار سیاسی ایسنا در روز سه شنبه، چهارم تیر ماه ۱۳۹۸ است.
به گزارش ایسنا، امیر سرتیپ حاتمی در جمع کارکنان ستاد وزارت دفاع گفت: اقدام پدافند هوایی در سرنگونی پهپاد آمریکایی غرور، عزت و شرف ایرانی‌ها را برانگیخت و نشان داد نظام جمهوری اسلامی ایران در حراست از منافع ملی خود هرگز مماشات و مسامحه نخواهد کرد.
امیر دریادار حسین خانزادی فرمانده نیروی دریایی ارتش هم در جریان سفر خود به استان فارس، گفت: دشمن می‌داند اگر شیطنتی انجام دهد جان سالم بدر نخواهد برد و دیگر شکست آن تنها آسیب تجهیزاتی نیست.
همچنین رئیس سازمان جغرافیایی نیروهای مسلح اعلام کرد که پهپاد جاسوسی آمریکایی که توسط نیروهای نظامی کشور مورد هدف قرار گرفته و سقوط کرد به طور قطعی در آب‌های سرزمینی ایران بوده است و چهار مایل یا هفت کیلومتر داخل آب‌های سرزمینی کشور قرار داشته است.

حجت‌الاسلام والمسلمین حسن روحانی در دیدار با مدیران ارشد نظام سلامت کشور با تأکید بر اینکه نباید در زندگی خصوصی مردم مداخله کرد و این مداخله باید در حد ضرورت قانونی باشد، افزود: این مداخلات ضد بهداشت است و تذکر زیاد انسان را کلافه می‌کند و تحمل هر انسانی حدی دارد.
وی همچنین با اشاره به طرح ادعای آمریکا برای تحریم اموال رهبری در خارج از کشور گفت: وقتی کسی عقلش را از دست بدهد از تصرف و تحریم اموال رهبر ایران در بانک‌های جهانی سخن می‌گوید؛ چرا که همه می‌دانند اموال رهبری جز یک حسینیه و یک خانه ساده نیست.
رئیس‌جمهور با حضور در رصدخانه اطلاعات نظام سلامت کشور مستقر در وزارت بهداشت درمان و آموزش پزشکی دستور آغاز اسقرار پرونده الکترونیک نظام سلامت در کشور را صادر کرد و هنگام صدور فرمان آغاز استقرار پرونده نظام سلامت با تقدیر از تلاش‌های همه دست‌اندرکاران این کار بزرگ، گفت: استقرار پرونده نظام سلامت، آغاز گام دوم تحول نظام سلامت در کشور است.

سیدحسین نقوی حسینی گفت: اعضای کمیسیون امنیت ملی و سیاست خارجی مجلس امروز ضمن برگزاری نشست با فرماندهان و معاونان سازمان هوا و فضای سپاه از بقایای پهپاد ساقط شده آمریکایی بازدید خواهند کرد.
همچنین مهرداد لاهوتی با بیان اینکه فراکسیون مستقلین هیچ دخالتی در انتخاب مجتبی ذوالنور به عنوان رئیس کمیسیون امنیت ملی مجلس نداشته است، اظهار کرد: فراکسیون مستقلین در مورد انتخابات هیأت رئیسه کمیسیون‌های تخصصی مجلس هیچ ورودی نداشت و اعضای فراکسیون در کمیسیون‌های مختلف آتش به اختیار عمل کردند.
محمد محمودی شاه‌نشین از ورود کمیسیون شوراها و امور داخلی کشور به برخورد نیروی انتظامی با یک دختر در یکی از پارک‌های تهران و پروانه سلحشوری از طرح سوال از وزیر کشور برای توضیح درباره علت برخورد خشن نیروی انتظامی با دختر جوانی در یکی از پارک‌های تهران خبر دادند.

سخنگوی وزارت خارجه کشورمان به تصمیم اخیر آمریکا برای تحریم رهبری ایران و محمد جواد ظریف وزیر امور خارجه واکنش نشان داد و در صفحه شخصی خود در توییتر در این ارتباط نوشت: تحریم بی‌حاصل رهبری ایران و نیز فرمانده دیپلماسی کشور یعنی بسته شدن همیشگی راه دیپلماسی با دولت مستأصل آمریکا. دولت ترامپ در حال نابودی همه سازوکارهای جا افتاده بین المللی برای حفظ صلح و امنیت جهانی است.
در همین رابطه حسام‌الدین آشنا مشاور رئیس جمهور در حساب کاربری خود در توئیتر تاکید کرد: ظریف در حال تبدیل شدن به ماندلای ایران است.
همچنین سرگئی ریابکوف، معاون وزیر امور خارجه روسیه  در واکنش به تحریم‌های جدید آمریکا علیه ایران با تاکید بر اینکه با سیاست‌های یک جانبه آمریکا مقابله می‌کنیم، گفت که به نظر می‌رسد آمریکا به دنبال جایگزین کردن قوانین بین‌المللی با قوانین کشوری خود و اقداماتی یک‌جانبه است.
لاوروف، وزیر خارجه روسیه نیز با تاکید بر اینکه روسیه مخالف متهم کردن ایران در حمله به نفتکش‌ها است گفت: روسیه از تحریم‌های آمریکا علیه ایران نگران است.
یک جنبش عراقی تحریم مقام معظم رهبری از سوی آمریکا را بی‌احترامی به مراجع عظام تقلید دانست و خواهان اعتراض رسمی دولت عراق شد.
در واکنش به تحریم‌های اخیر آمریکا رئیس فراکسیون بدر در پارلمان عراق هم با بیان اینکه رهبر انقلاب اسلامی ایران خط قرمز ماست، گفت: هدف قرار دادن رهبر معظم ایران از سوی ترامپ به معنای قطع تمام راه‌های دیپلماسی برای گفت‌وگو از طریق کشور ثالث است بنابراین این اقدام به مثابه بستن تمام درب‌های گفت وگو میان تهران و واشنگتن به شمار می‌رود.
همچنین یک مسئول وزارت خارجه سوریه گفت که این تصمیم در راستای سیاست‌های احمقانه دولت آمریکا علیه کشورهایی است که به حاکمیت و کرامت ملی خود افتخار می‌کنند و تفکرات توسعه‌طلبانه و وابستگی را نمی‌پذیرند.
قائم مقام شورای هماهنگی تبلیغات اسلامی هم گفت: ترامپ ابله ابلاغیه خبیثانه ای امضا و اعلام کرد که هشت سردار عزیز مایه افتخار سپاه ما را زیر تحریم بردند، این کارها بیشتر کار تبلیغاتی است.
تعدادی از نمایندگان مجلس نیز در پی تحریم مقام معظم رهبری و محمد جواد ظریف، وزیر امور خارجه کشورمان و برخی فرماندهان سپاه از سوی آمریکا واکنش‎هایی داشتند که میتوانید مشروح آنها را در لینک های زیر بخوانید.

محمد جواد ظریف در همایش «نفس‌های سوخته» (بزرگداشت شهدا و جانبازان شیمیایی به مناسبت ۷ تیر سالروز حمله شیمیایی صدام به سردشت) خطاب به کشورهای غربی گفت: مردم ما چگونه حرف های شما در مخالفت با سلاح های کشتارجمعی را باور کنند!؟ در حالیکه علی رغم ارائه مستندات و مدارک متقن از سوی جمهوری اسلامی ایران، سالها نه تنها با استفاده صدام از سلاح شیمیایی مقابله نکردید، بلکه بر آن سرپوش گذاشتید.

رفتار و گفتار متناقض ترامپ در قبال ایران
پس از سرنگونی پهپاد آمریکایی در حریم جمهوری اسلامی ایران دونالد ترامپ، رئیس‌جمهور آمریکا مواضعی ضد و نقیض و متفاوت اتخاذ کرده است که این مساله نشان‌ دهنده سردرگمی و بی‌ثباتی شخصیتی وی است.
همچنین رئیس جمهور آمریکا با بیان اینکه برای اقدام نظامی علیه ایران به تائید کنگره نیازی ندارد، گفت که از تصمیم خود برای این کار منصرف شد، چراکه اقدام مناسبی نبود.
کشورهای انگلیس، فرانسه و آلمان پس از جلسه شورای امنیت با انتشار بیانیه‌ای ضمن ابراز نگرانی از تنش‌ها اخیر به وجود آمده در منطقه، بر تعهدشان نسبت به حفظ برجام و اجرای کامل قطعنامه ۲۲۳۱ شواری امنیت تاکید کردند.
پس از این جلسه جاناتان کوهن، سفیر موقت آمریکا در سازمان ملل نیز با تکرار ادعاهای این کشور علیه ایران در منطقه گفت که آمریکا به تلاش اقتصادی و دیپلماتیک برای بازگرداندن ایران به میز مذاکره ادامه می‌دهد.

حجت الاسلام و المسلمین ابراهیم رئیسی در همایش سراسری قوه قضائیه با بیان اینکه ما در کشور مسئولیت داریم، اظهار کرد: ظرفیت بسیاری در کشور وجود دارد آن جای که از ظرفیت‌ها استفاده کردیم آثارش را دیدیم. آرامشی که دیده می‌شود در بستر مقاومت است نه در بستر مذاکره و چیز دیگر. امروز شاهد ظرفیت سپاه در منطقه هستیم. ما در این حوزه به منویات مقام معظم رهبری عمل کردیم.
درهمین همایش حجت الاسلام والمسلمین غلامحسین محسنی اژه‌ای در همایش سراسری قوه قضائیه گفت: در شهریور سال گذشته من مطلبی را گفتم که بعضی‌ها گفتند زود است ولی گفتم که دوره دوم ریاست قوه رو به اتمام است و باید تصمیم بگیریم که در دوره آینده آیا ریاست قوه از داخل دستگاه قضائی باشد یا خارج از قوه قضائیه و آن زمان گفتم که به نظرم اگر رئیس قوه قضائیه از داخل باشد کارها بهتر انجام می‌شود. من گفته بودم آیت الله رئیسی شایسته این کار است ولی بعضی‌ها می‌گفتند ایشان تازه تولیت آستان را پذیرفتند و شاید این کار نشود ولی ما گفتیم نظراتمان را می‌گوئیم.
دادستان کل کشور نیز گفت: انتصاب‌های ما در دستگاه قضائی با واسطه و بلاواسطه با امر ولی فقیه است و ایشان به ما فرموده‌اند که باید انقلابی عمل کنیم و اگر از این خط مشی منحرف شویم نزد خدا مسئول هستیم.
سیدعلیرضا آوایی،  وزیر دادگستری هم در همایش سراسری قوه قضائیه گزارشی از عملکرد سالانه قوه قضائیه را ارائه داد.

رئیس مرکز آمار و فناوری اطلاعات قوه قضائیه گفت: طراحی سایت سامانه ثبت اموال مسئولان رو به اتمام است و ان‌شاءالله ظرف دو ماه آینده تکمیل و راه اندازی خواهد شد.
گزارش ایسنا از آخرین بررسی‌های مجلس درباره اموال نامشروع را نیز میتوانید اینجا بخوانید.
انتهای پیام
