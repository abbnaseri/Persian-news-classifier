دیدارهای ترامپ در حاشیه  نشست جی ۲۰ درباره ایران
رئیس‌جمهور آمریکا در حاشیه نشست جی ۲۰ دیدارها و گفت‌وهایی را با مقامات مختلف جهان داشت که موضوع بخشی از این گفت‌وگوها ایران بود.
به گزارش ایسنا، توئیتر کاخ سفید در توییتی از دیدار دونالد ترامپ، رئیس‌جمهور آمریکا و آنگلا مرکل، صدراعظم آلمان در حاشیه نشست جی 20  خبر داد.
در مطالب منتشر شده در این توییت ادعا شده است: رئیس‌جمهور دونالد ترامپ و صدراعظم آنگلا مرکل بر سر راه‌هایی برای مقابله با اشاعه هسته‌ای و تهدیداتی که از سوی ایران و کره‌شمالی می‌آید، به بحث و گفت‌وگو پرداختند. رئیس‌جمهور همچنین از صدراعظم مرکل درخواست کرد تا به آمریکا در کمپین فشار حداکثری جهانی علیه ایران ملحق شود.

ژاپن تایمز نیز گزارش داد: دونالد ترامپ در دیدار با شینزو آبه، نخست‌وزیر ژاپن بر سر همکاری‌های تقویت روابط دو کشور به بحث‌ و گفت‌وگو پرداختند. نخست‌وزیر ژاپن اعلام کرد که بر سر مسائل ایران و کره‌شمالی با آمریکا همکاری خواهد کرد.
وی همچنین اطلاعات دیدارهایش با مقام معظم رهبری و دیگر مقامات ایرانی را اختیار دونالد ترامپ گذاشت و اعلام کرد که تمام تلاشش را برای کاهش تنش‌ها میان تهران و واشنگتن انجام خواهد داد.

همچنین خبرگزاری سی‌بی‌اس گزارش داده است که دونالد ترامپ روز جمعه در حاشیه نشست جی ۲۰، دیداری با ولادیمیر پوتین، رئیس‌جمهور روسیه بر سر مسئله "افزایش تنش‌ها میان ایران و آمریکا" داشته است.

رئیس‌جمهور آمریکا همچنین در حاشیه این نشست در دیداری با نارندرا مودی، نخست‌وزیر هند به بحث و گفت‌وگو در رابطه با مسئله ایران پرداخته است.

انتهای پیام
