ارائه دستاوردهای ایران در مبارزه با مواد مخدر در نشست روز جهانی مبارزه با مواد مخدر در وین
معاون سفیر و نماینده دائم ایران در سازمان ملل و سایر سازمان‌های بین المللی مستقر در وین، با قرائت بیانیه‌ای در نشست ویژه روز جهانی مبارزه با مواد مخدر در وین و ابراز نگرانی از وضعیت کنونی مواد مخدر در جهان، به برخی دستاوردهای جمهوری اسلامی در سال ۲۰۱۸ در مبارزه با مواد مخدر اشاره کرد.
به گزارش ایسنا، معاون نماینده ایران در ابتدای این بیانیه، ضمن تشکر از انتشار گزارش جهانی سال ۲۰۱۹، از برخی پیشرفت‌ها در سال گذشته در حوزه مواد مخدر استقبال و در عین حال، نسبت به بدتر شدن شرایط به ویژه در گسترش و گرایش بیشتر افراد در سطح جهان به سمت مواد مخدر ابراز نگرانی نمود. همچنین با اشاره به الگوها و روندهای جدید سوءاستفاده از مواد مخدر در سراسر دنیا، نسبت به آمار بالای معتادین در سطح جهان، بالا بودن اراضی تحت کشت خشخاش، تولید بالای هروئین، و ثبت رکورد تازه برای تولید جهانی کوکائین ابراز نگرانی کرد.

غائبی با اشاره به اینکه بخش عظیمی از جمعیت جهان دسترسی حداقلی به مخدرهای داروخانه‌ای دارند، افزود: سیستم حقوقی بین المللی در مورد سوءاستفاده از مواد مخدر، به طور کامل رعایت نشده است. همچنین، پوشش جغرافیایی و کیفی داده‌ها در مورد مصرف مواد مخدر، ناکافی می‌باشد تنها راه غلبه بر این چالش‌ها ارتقای همکاری‌های بین المللی و حمایت ملموس و نیز افزایش تلاش‌های منطقه‌ای ملی است.
معاون سفیر و نماینده دائم کشورمان، در ادامه با اشاره به تجربیات ارزنده ایران در چهار دهه مبارزه سرسختانه علیه قاچاق مواد مخدر به همراه خسارت‌های مالی و جانی غیر جبران ناپذیر تحمیل شده، از جمله تقدیم ۳۸۱۱ شهید و ۱۲ هزار مجروح، افزود: این هزینه‌ها منجر به طراحی برنامه‌های گسترده در کنار طرح‌ها و برنامه‌های کاهش تقاضا و آسیب‌های اجتماعی با هدف مبارزه هوشمندانه علیه مافیای بین المللی و گروه‌های تبهکار منطقه‌ای جهت توقف کشت و تولید مواد مخدر از نقطه شروع تا مقصد نهایی آن شده است.
وی در ادامه، با اشاره به اینکه در سه دهه گذشته جمهوری اسلامی حدود ۱۱ هزار تن از انواع مختلف مواد مخدر را کشف و ضبط نموده، افزود: تقریباً ۷۶ درصد از کل تریاک‌های ضبط شده در جهان و همچنین بیش از ۳۰ درصد از هروئین کشف شده در جهان، در ایران بوده است.
غائبی در ادامه با اشاره به اینکه نیروهای امنیتی و پلیس ایران صرفاً در سال ۲۰۱۸ بیش از ۱۵۵۷ عملیات علیه قاچاقچیان و سایر شبکه‌های بین المللی انجام داده‌اند، افزود: حدود ۲۱۱۴ دسته و گروه تبهکاری، منهدم و حدود ۸۰۷ تن از انواع مواد مخدر و روانگردان‌ها که شامل ۴۵ تن هروئین و مرفین بوده، ضبط شده است.
معاون نماینده ایران با اشاره به اینکه در دسترس بودن مواد مخدر برای اهداف پزشکی در چارچوب کنوانسیون‌های بین المللی بخش جداناپذیر راهبرد جمهوری اسلامی می‌باشد، بر دسترسی بالاتر از نرم جهانی معتادان در ایران به خدمات درمانی تاکید کرد و افزود: در حالی که ایران در حال تلاش برای پیشگیری از ارتکاب جرایم مواد مخدری از طریق تقویت قوانین و فرایندهای ملی است، با این حال، به دنبال زمینه سازی برای بازپروری و ادغام مجدد افراد در جامعه نیز می‌باشد.
بیانیه کشورمان در پایان با اشاره به اینکه یکی از مهمترین و جدیدترین چالش‌های امروزی، دخالت سیاست در توسعه همکاری‌های بین المللی علیه قاچاق مواد مخدر و حفاظت از کرامت انسانی افراد می‌باشد، ضمن تاکید بر اینکه تحریم‌های یکجانبه و غیرقانونی آمریکا مانع همکاری‌های بین المللی جهت مبارزه با مواد مخدر و اجرای فعالیت‌های منطقه‌ای و دوجانبه مشترک شده است، این موضوع را اصلی ترین عامل در خصوص پیامدهای ناگوار بر کمپین بین المللی مبارزه با مواد مخدر ذکر نمود.
انتهای پیام
