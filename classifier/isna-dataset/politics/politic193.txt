ابزار مالیات مسکن بر اساس تجارب سایر کشورها به خوبی پاسخ می‌دهد
نایب رئیس کمیسیون عمران مجلس شورای اسلامی با تاکید بر اینکه برای ایجاد تعادل در بین عرضه و تقاضا در بازار مسکن باید به سمت توسعه درون شهری رویم گفت: ما به اندازه کافی در شهرهای خود امکانات و زمین برای ساخت انبوه مسکن داریم و با طراحی مناسب و در اختیار قرار دادن زمین به انبوه‌سازان می‌توانیم شاهد ساخت مساکن مورد پسند عامه جامعه باشیم.
سید ابوالفضل موسوی بیوکی در گفت و گو با ایسنا با اشاره به مساکن لوکسی که در کشور وجود دارد بیان کرد: بهترین مرکز تهیه آمار از مساکن لوکس شهرداری‌ها هستند که متأسفانه هنوز این آمار از سوی شهرداری‌ها دقیق ارائه نشده است و از سوی دیگر وزارت راه و شهرسازی نیز موظف شده بود تا سامانه‌ای را راه اندازی کند و اطلاعات مساکن در آن موجود باشد اما تاکنون به دلیل اختلاف نظرات بین شهرداری و وزارت راه و شهرسازی این موضوع حل نشده باقی مانده و ما آمار دقیقی از میزان مساکن لوکس نداریم.
وی در ادامه اظهار کرد: هرگونه اظهار نظر در این زمینه نیز تحلیلی از روی آمارهای کلی است که وجود دارد. اینکه چه بخشی این مساکن را می‌سازد معلوم است که بخش خصوصی است و در حقیقت نمی‌توان جلو آن را نیز گرفت. چراکه بخش خصوصی زمین در اختیار دارد و طبق ضوابط ساخت و ساز خود را انجام می‌دهد و ما نمی‌توانیم مانع آن شویم. اما بحث اصلی این است که امروز مسکن مورد نیاز ما مسکن‌های لوکس نیست بلکه تقاضای بازار مساکن معمولی و در متراژ ۷۰ متر است.
نماینده مردم یزد در مجلس تصریح کرد: امروز مسکن مورد نیاز در عموم شهرها در حد مسکن معمولی است و ما باید به سمت ساخت مسکن در این متراژها برویم تا پاسخگو جامعه هدف بزرگ‌تری باشیم. باید از ظرفیت بخش خصوصی برای ساخت مسکن بدین گونه بهره برد. بخش خصوصی همواره به دنبال سود بیشتر است و اگر سودآوری در مسکن‌ها لاکچری باشد قطعاً به آن سمت خواهد رفت اما دولت می‌تواند با سیاست‌های خاص از ظرفیت بخش خصوصی استفاده کند و بخش خصوصی را تشویق به ساخت مسکن‌های ایده آل برای جامعه هدف بزرگ‌تری کند.
وی در ادامه با اشاره به نظر برخی از کارشناسان برای ساخت شهرک‌های مسکونی به منظور ایجاد تعادل در بین عرضه و تقاضا در بازار مسکن بیان کرد: ساخت شهرک‌های جدید مسکونی مانند طرح مسکن مهر باید با برطرف کردن مشکلاتی که در مدل‌های مشابه وجود دارد اتفاق افتد. طرح مسکن مهر یک طرح سرعتی بود و جانمایی شهرک‌های آن دارای مشکلاتی است و باعث شده بخشی از این مساکن به دلیل نبود زیرساخت‌های شهری خالی بماند. البته در جاهایی که به درستی پروژه اجرایی شده این مشکلات دیده نمی‌شود.
موسوی افزود: از سوی دیگر رویکرد ما باید بر توسعه درونی شهرها باشد. ما به اندازه کافی در شهرهای خود امکانات و زمین برای ساخت انبوه مسکن داریم و با طراحی مناسب و در اختیار قرار دادن زمین به انبوه سازان می‌توانیم شاهد ساخت مساکن مورد پسند عامه جامعه باشیم. باید شرایطی ایجاد کنیم که انبوه سازان به سمت احیای بافت‌های فرسوده و توسعه شهری بروند.
وی در ادامه با اشاره به بحث مالیات که این روزها برای مدیریت بازار مسکن و به ویژه اجاره بها مطرح است، تاکید کرد: ابزار بعدی که برای مدیریت بازار مسکن در دست دولت وجود دارد مالیات است. تعیین مالیات هم بر خانه‌های خالی و هم بر خانه‌هایی که اجاره داده می‌شود ابزار دولت برای ورود به بازار مسکن است. این ابزار نیز بر اساس تجارب سایر کشورها به خوبی پاسخ می‌دهد. در این زمینه قانون وجود دارد و فقط در بخشی قانون نقص دارد که آن نیز در مجلس و در کمیسیون اقتصادی در حال بررسی و تصویب است که مالیات بر خانه‌های خالی است. پس از کامل شدن این قانون ابزار کاملی در دست دولت است و مجلس وظیفه خود را کامل کرده است و باید بر اجرای آن نظارت دقیق داشته باشد.
موسوی در ادامه با اشاره به نظرات برخی از کارشناسان برای فاصله گرفتن از نگاه سرمایه‌ای به مسکن همانند کشورهای اروپایی اظهار کرد: متأسفانه در فرهنگ مردم ما نگاه سرمایه‌ای به مسکن جا افتاده است و برای مردمان مسکن یک کالا سرمایه‌ای است و اکثر مردم به دنبال مالکیت در مسکن هستند. به عبارت دیگر مردم یا سرمایه خود را به بازار مسکن و یا خودرو و یا سکه و طلا می‌برند و متاسفانه کم‌تر مردم راغب هستند تا سرمایه خود را به سمت بازار تولید ببرند. برای فاصله گرفتن از نگاه سرمایه‌ای به بازار مسکن نیاز به فرهنگ سازی داریم که در یک شب نیز پاسخ نخواهد داد. باید با اتخاذ سیاست‌های صحیح به این سمت پیش برویم.
وی در پایان تاکید کرد: کمیسیون عمران مدتی است که موضوع مسکن را در اولویت قرار داده و در حال بررسی نظرات کارشناسی در این زمینه است.
انتهای پیام
