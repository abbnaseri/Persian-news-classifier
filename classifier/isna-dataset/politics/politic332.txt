اعلام ۱۰ طرح ضدآمریکایی مجلس + جزئیات
رئیس فراکسیون اقدامات پیش‌دستانه علیه تهدیدات آمریکا به ارائه جزئیات ۱۰ طرح ضدآمریکایی مجلس شورای اسلامی پرداخت.
به گزارش ایسنا، سید امیرحسین قاضی‌زاده هاشمی شب گذشته (۱۱ تیر) در نشستی خبری در فرودگاه بندرعباس، افزود: امسال ۱۲ تیرماه سالگرد به نمایش درآمدن حقوق بشر آمریکایی با ساقط کردن پهپاد فوق پیشرفته آمریکایی به دست غیورمردان سپاه پاسداران انقلاب اسلامی هم‌زمان شد.
وی با بیان اینکه تعدادی از اعضای فراکسیون اقدامات پیش‌دستانه علیه تهدیدات آمریکا در مجلس تصمیم گرفتند به این مناسبت به استان هرمزگان سفر کنند، تصریح کرد: احمد امیرآبادی، سید محمدجواد ابطحی، سید احسان قاضی‌زاده هاشمی و اکبر رنجبرزاده به همراه بنده (امیرحسین قاضی‌زاده هاشمی) به مناسبت ۱۲ تیرماه سالروز حمله وحشیانه ناوگان آمریکا به هواپیمای مسافربری جمهوری اسلامی در سال ۶۷ و گرامی داشت یاد و خاطره شهدای این واقعه از استان هرمزگان و نیروهای دریایی مستقر در این منطقه بازدید خواهیم کرد.
قاضی‌زاده هاشمی با بیان اینکه حادثه ۱۲ تیر سال ۶۷ یک تابلوی دیگر از دروغ‌گویی آمریکا و استکبار جهانی بود، اضافه کرد: همچنین از دیگر برنامه‌های این سفر تقدیر از فرزندان انقلاب و عملکرد هوشمندانه کارکنان هوافضای سپاه پاسداران است که در سرنگونی پهپاد آمریکایی نقش مهم و مثمر ثمری داشتند و اینکه اعضای فراکسیون در جریان جزئیات این دفاع جانانه قرار گیرند.
وی با بیان اینکه تمامی ملت ایران پشتیبان مرزداران غیور کشورمان هستند، خاطرنشان کرد: به‌واقع محاسبات جانانه و دقیقی در حوزه دفاع از عرصه امنیت کشور رخ داد و هم‌زمان اعضای فراکسیون اقدامات پیش‌دستانه علیه تهدیدات آمریکا با همکاری پژوهشگاه امام حسین (ع) از ۱۰ طرح ضدآمریکایی در بندرعباس رونمایی خواهند کرد و سه طرح دیگر آماده طرح در مجلس شورای اسلامی است.
رئیس فراکسیون اقدامات پیش‌دستانه علیه تهدیدات آمریکا با اشاره به اینکه این طرح‌ها از جمله اقداماتی است که مورد مطالبه مقام معظم رهبری و مردم از مجلس شورای اسلامی در زمینه برخورد هم‌تراز با آن چیزی که سنا و مجلس نمایندگان آمریکا به تصویب رسانده، خواهد بود، اضافه کرد: اخیراً کار عجیبی در عرصه حقوق بین‌الملل رخ داد و آن‌هم تصویب قانونی علیه کشورمان از سوی مجلس نمایندگان آمریکا بود که دارایی‌های کشورمان در کشور لوکزامبورگ مصادره شود که نشان‌دهنده آن بود که هیچ نظام حقوقی مدون و عدالت‌خواهانه‌ای در جهان حاکم نیست.
وی ادامه داد: انگار کسی نیست به‌جز ملت‌ها که مانع زورگویی‌ها شده و نقطه پایانی بدهند به نوع تفکر استکباری حاکم برجهان.
در ادامه ابطحی دیگر عضو فراکسیون گفت: تغییر نام فرودگاه بین‌المللی بندرعباس به نام "یادمان شهدای پرواز ۶۵۵" کار بزرگی در عرصه تبلیغات سیاسی بود و دستاورد بزرگی برای کشور خواهد بود.
سید محمدجواد ابطحی با بیان اینکه این عنوان در تمامی فرودگاه‌های بین‌المللی جهان خواهد درخشید، افزود: پس از سخنان مقام معظم رهبری و دستورات ایشان مبنی بر اینکه مجلس شورای اسلامی در مقابل طرح‌های زیاده‌خواهی‌های آمریکا سکوت نکند، چند نقشه جامع به‌عنوان نقشه راه تدوین که به‌صورت ۱۰ طرح ضدآمریکایی مطرح خواهد شد.
وی با بیان اینکه اولین موضوع تدوین نقشه جامع دیپلماسی عمومی مبنی بر سازمان‌دهی شبکه‌های اجتماعی و شناسایی دقیق ظرفیت ایرانیان مقیم آمریکا و تدوین برنامه جامع توسعه دیپلماسی متوازن و رسانه‌ای بود، تصریح کرد: دومین موضوع تدوین نقشه جامع تجهیزات امنیت ملی و سومین موضوع برنامه تدوین توسعه جامع امنیت نرم مبنی بر مقابله با ایران هراسی در سطح منطقه و جهان و افزایش اعتماد عمومی به تصمیمات حاکمیتی و بررسی دقیق بازخورد مصوبات مجلس شورای اسلامی بر میزان اعتماد عمومی بود.
ابطحی با اشاره به اینکه چهارم موضوع تدوین برنامه تأثیر نقشه جامع دیپلماسی ترمیمی متناسب با جنگ اقتصادی بود، اظهار کرد: پنجمین موضوع اتخاذ دیپلماسی متوازن براساس سه اصل عزت، حکمت و مصلحت در منطقه دنبال می‌کنیم و کشورهای همسایه و قدرت‌هایی نظیر چین، روسیه و هند که در مقابل آمریکا می‌توانند بایستند، بود.
این نماینده مجلس ادامه داد: ششمین موضوع موردبحث توانمندسازی ظرفیت‌های دیپلماسی حقوقی برای پیشگیری از بلوکه شدن اموال و دارایی‌های ایران در داخل و خارج از آمریکا بود.
وی با اشاره به اینکه شناسایی منفذهای توسعه دیپلماسی سازمانی براساس ظرفیت اتحادیه بین‌المجالس در افشای جنایات آمریکا و رژیم صهیونیستی موضوع هفتم موردبحث بود، خاطرنشان کرد: هشتمین موضوع نیز تدوین طرح جامع تقویت مرزبانی برای جلوگیری از گفت‌وگوهای عناصر تجزیه‌طلب در محیط اقماری کشورمان و نهمین موضوع شناسایی و رفع خلأهای نظارتی مبارزه همه‌جانبه با فساد است که آمریکایی‌ها روی آن حساب بازکرده‌اند که خوشبختانه رئیس قوه قضائیه بارها بر این موضوع تأکید کرده است و جرقه‌های مبارزه با فساد زده‌شده است.
ابطحی عنوان کرد: دهمین موضوع موردبحث تقویت انسجام داخلی در سه سطح کارگزاران، بین مردم و بین کارگزاران و مردم است که دشمن به دنبال استفاده از فضای تفرقه است.
این نماینده مجلس با اشاره به اینکه براساس این موارد ۱۰ طرح تهیه و امضا شد، تصریح کرد: از تمامی فعالان حقوقی، نخبگان و روشنفکران، رسانه‌ها و سیاستمداران می‌خواهیم که برای تکمیل این طرح‌ها به کمکمان بشتابند زیرا آن‌ها فکر می‌کنند دست ما بسته است درحالی‌که با این طرح‌ها به مقابله جدی با آن‌ها خواهیم پرداخت.
سپس رئیس فراکسیون اقدامات پیش‌دستانه علیه تهدیدات آمریکا به بیان ۱۰ طرح ضدآمریکایی پرداخت و افزود: یک- طرح حمایت از امنیت آب‌های سرزمینی ایران، ۲ - طرح الزام دولت به اقدام مقتضی علیه کشورهای همسایه میزبان پایگاه‌های نظامی آمریکا، ۳ - طرح الزام دولت به اقدام قانونی علیه شرکت‌هایی که به تحریم‌های ضد ایرانی آمریکا پیوستند، ۴ - طرح الزام دولت به پیگیری جبران خسارات ناشی از اقدامات ضد حقوق بشری آمریکا علیه شرکت‌های ایرانی، ۵ - طرح الزام دولت در پیگیری حقوقی اقدام جنایت‌کارانه آمریکا در اسقاط هواپیمای مسافربری ایران، ۶ - طرح تأسیس موزه جنایات آمریکا، ۷ - طرح الزام دولت در تعیین سرفصل جنایات آمریکا در کتب درسی مدارس و دانشگاه‌ها، ۸ - طرح الزام دولت به حمایت همه‌جانبه از افراد و مؤسسات ایرانی که از اقدامات آمریکا متضرر شده‌اند، ۹ - طرح تشکیل باشگاه کشورهای تحریم شده توسط آمریکا و ۱۰- طرح مقابله با تحریم‌های آمریکا از طریق جایگزینی کالا و خدمات، ۱۰ طرح در نظر گرفته‌شده هستند.
قاضی‌زاده هاشمی اضافه کرد: طرح حمایت از امنیت آب‌های سرزمینی ایران بدین منظور است که آمریکایی‌ها اخیراً خطاب به کره جنوبی و ژاپن اعلام کرد که هزینه تأمین امنیت خود را باید بپردازند و اگر به‌درستی و حقیقتاً امنیت منطقه توسط کشورمان تأمین می‌شود و کشورمان تأمین‌کننده حقیقی امنیت خلیج‌فارس و دریای عمان است براساس همان رفتاری که در عرف بین‌الملل آمریکایی‌ها برای خود حق دانسته‌اند، مجلس شورای اسلامی معتقد است اگر قرار است امنیتی در منطقه بماند، هزینه‌اش باید توسط مراکز تجاری و کسانی که نفت در این منطقه تبادل می‌کنند باید تأمین شود کشورمان برای تأمین امنیت آبی تنگه هرمز باید از تمامی شناورهای منطقه عوارضی دریافت کند.
وی با اشاره به طرح الزام دولت به اقدام مقتضی علیه کشورهای همسایه میزبان پایگاه‌های نظامی آمریکا، تصریح کرد: وقتی کشوری باید دست برادری و دوستی به ما بدهد، پایگاه کشور خود را پایگاه دشمن کرده و از آن پایگاه منافع کشورمان ضربه می‌خورد همچون پهپاد آمریکایی که از کشور امارات متحده عربی برخاست، بنا به‌ضرورت حفظ امنیت اگر از سوی پایگاه‌های کشور آمریکا در کشورهای همسایه اقدامی علیه امنیت ملی و منافع کشورمان صورت گیرد، دولت باید تبعات این اقدام را علاوه بر آنکه متوجه آمریکا می‌کند باید متوجه آن کشور میزبان هم کند.
رئیس فراکسیون اقدامات پیش‌دستانه علیه تهدیدات آمریکا در خصوص طرح الزام دولت به اقدام قانونی علیه شرکت‌هایی که به تحریم‌های ضد ایرانی آمریکا پیوستند، ابراز کرد: شرکت‌های زیادی همچون توتال طرف قرارداد ما بودند که با تحریم آمریکایی‌ها قراردادهای خود را نقض کرده و رفتند که از دولت می‌خواهیم از این به بعد در تمامی قراردادها با شرکت‌هایی که اینچنین رفتار می‌کنند، جریمه در نظر بگیرد و سپس دعاوی حقوقی علیه آن شرکت انجام دهند.
وی با اشاره طرح الزام دولت به پیگیری جبران خسارات ناشی از اقدامات ضد حقوق بشری آمریکا علیه اتباع ایرانی، خاطرنشان کرد: آمریکایی‌ها در مقاطع مختلف تاریخ کشوران به مردم و کشور خسارات مستقیم وارد کرده است و پرونده‌های فراوانی از سوی خانواده شهدای ترور قابل گشوده شدن علیه آمریکا در محاکم جهانی است و از قوای قضائیه و مجریه خواسته‌ایم در دفاع از حقوق یکایک آسیب دیدگان نیز ورود کند.
قاضی‌زاده هاشمی در خصوص طرح الزام دولت در پیگیری حقوقی اقدام جنایت‌کارانه آمریکا در اسقاط هواپیمای مسافربری ایران، بیان کرد: در خصوص حادثه ۱۲ تیر سال ۶۷ نیاز است پرونده‌ای در محاکم جهانی تشکیل و پیگیری حقوقی و سیاسی کامل صورت بگیرد.
وی با اشاره به طرح تأسیس موزه جنایات آمریکا، اظهار کرد: باید موزه جنایت تشکیل و تمامی اسناد مستندسازی و جلوی چشم تمامی جهانیان قرار بگیرد.
رئیس فراکسیون اقدامات پیش‌دستانه علیه تهدیدات آمریکا در خصوص طرح الزام دولت در تعیین سرفصل جنایات آمریکا در کتب درسی مدارس و دانشگاه‌ها، گفت: لازم است برای ثبت این جنایات در حافظه تاریخی باید این جنایات در کتب درسی آمده و ذکر شود.
وی با اشاره به طرح الزام دولت به حمایت همه‌جانبه از افراد و مؤسسات ایرانی که از اقدامات آمریکا متضرر شده‌اند، تصریح کرد: تعداد زیادی ایرانی بی‌گناه تحت تعقیب آمریکا و هم‌پیمانانش قرار می‌گیرند یا افرادی تحت قراردادمان از سایر کشورها که بازهم بی‌گناه و بی‌دلیل تحت تحریم‌های ظالمانه قرارگرفته‌اند که از آن‌ها حمایت مالی و حقوقی کنیم.
قاضی‌زاده هاشمی در خصوص طرح تشکیل باشگاه کشورهای تحریم شده توسط آمریکا، اضافه کرد: ۴۳ کشور جهان تحت تحریم آمریکایی‌ها هستند که دولت موظف است از طریق دیپلماسی عمومی یک باشگاهی از این کشورها تشکیل داده و مقاومت جمعی در مقابل تهدیدات آمریکا رقم بزنند.
وی با اشاره به طرح مقابله با تحریم‌های آمریکا از طریق جایگزینی کالا و خدمات، عنوان کرد: متأسفانه برخی کالاها و خدمات آمریکایی مورد مصرف در کشورمان است و بسیاری از این کالاها مانند لوازم‌آرایشی و بهداشتی برای واردات از آمریکا موردنیاز نیست.
رئیس فراکسیون اقدامات پیش‌دستانه علیه تهدیدات آمریکا با بیان اینکه این ۱۰ طرح با همکاری مجموعه پژوهشگاه امام حسین (ع) تهیه‌شده است، افزود: از تمامی اندیشکده ها، جوانان و شخصیت‌ها دعوت می‌کنیم در این موضوع ورود کرده و همچون پژوهشگاه امام حسین (ع) نیز دست یاری به مجلس شورای اسلامی بدهند.
در ادامه امیرآبادی عضو هیئت‌رئیسه مجلس با اشاره به بحث تحریم گوشی‌های آیفون شرکت اپل، تصریح کرد: در طول سال ایرانی‌ها حدود یک میلیارد دلار از این مدل تلفن‌های همراه خرید می‌کنند که در طرح مجلس شورای اسلامی، ریجستری و خرید این گوشی‌ها را ممنوع کرده‌ایم.
احمد امیرآبادی فراهانی با بیان اینکه به‌واقع باید تلاش کنیم هرجایی که حتی یک دلار به شرکت‌های آمریکایی‌ها ضرر وارد می‌شود ورود کنیم، تصریح کرد: درمجموع کشورهای جبهه مقاومت که از ظلم و ستم آمریکایی‌ها به ستوه آمده‌اند ۶ میلیارد دلار در سال می‌توان با این طرح از میزان فروش این شرکت کاست.
این نماینده مجلس با بیان اینکه در طرح دوم به دنبال اعلام ترامپ و مشاور امنیت ملی کاخ سفید به‌عنوان تروریست هستیم، اظهار کرد: بحث تروریست اعلام کردن مسئولین آمریکایی را آغاز کرده‌ایم و به‌صورت طرح در مجلس مطرح خواهیم کرد.
وی با اشاره به اینکه اگر یک شخص از سوی کشورمان تروریست شناخته شود به‌طور حتم مسلمانان منطقه و جهان نسبت به آن فرد نگاهی تروریستی خواهند داشت، خاطرنشان کرد: به‌طور حتم وحدت امت اسلامی برای به نتیجه رسیدن اهداف اهمیت دارد.
امیرآبادی فراهانی در پایان با بیان اینکه ۲۳ تیرماه پس از تعطیلات مجلس، این دو طرح به تصویب خواهد رسید، اظهار کرد: طرح حمایت از تولید ملی و کالای ایرانی در مقابل اقدامات خصمانه آمریکا یک طرح ۲۰ ماده‌ای است که اعلام وصول‌شده که بیشتر موارد آن اقتصادی است و بحث معیشت مردم موردتوجه قرارگرفته است و بحث حمایت از تولیدکنندگان در آن نیز قرار دارد.
انتهای پیام
