مهمانپرست: تروریسم ابزار دست آمریکا در بحران‌های مختلف جهان است
سخنگوی پیشین وزارت امور خارجه گفت: تروریسم یکی از جنایت‌های بزرگ بشری است که آمریکایی‌ها در بحران‌های مختلف از آن استفاده کرده‌اند و در حال حاضر با کمک رژیم صهیونیستی بزرگترین حامی سازمان منافقین هستند.
به گزارش ایسنا، رامین مهمانپرست با اشاره به جنایت‌های آمریکا گفت: یکی از مجرمین اصلی در نزد افکار عمومی و حقوق بشر جهان، دولت ایالات متحد آمریکا است و ایران یکی از قربانیان اهداف تروریستی بوده است که خیلی از این اقدامات به صورت مستقیم یا غیر مستقیم به دستور آمریکا صورت گرفته است.

وی تاکید کرد: باید بیش از پیش در محکوم کردن جنایات و حقوق بشر آمریکایی نقش داشته باشیم. یکی از موضوعاتی که باید از آن برای محکومیت اقدامات دولت آمریکا در نزد حقوق بشر استفاده شود، فضای بین الملل است. خیلی از مجموعه‌هایی که دولت آمریکا ایجاد کرده تا علیه کشورهای مستقل فشار ایجاد کند، می‌تواند به عنوان ابزاری برای محکومیت ماهیت حقوق بشری آمریکا مورد استفاده قرار گیرد.
این دیپلمات باسابقه کشورمان با بیان اینکه افکار عمومی جهان باید با حقوق بشر آمریکایی آشنا شود، اظهار کرد: کشورهای غربی واژه‌هایی طراحی کرده‌اند و طوری وانمود می‌کنند که این واژه‌ها باید معیار و شاخص در سطح بین الملل باشد؛ در صورتی که بزرگترین نقض کننده همه تعهدات بین المللی و انسانی خود آمریکایی‌ها به واسطه تمسک به همین واژه‌ها از جمله حقوق بشر هستند.
سخنگوی اسبق وزارت امور خارجه که با رادیو گفت‌وگو می‌کرد به موضوع تروریسم اشاره کرد و بیان داشت: تروریسم یکی از جنایت‌های بزرگ بشری است که آمریکایی‌ها در بحران‌های مختلف از آن استفاده کرده‌اند و در حال حاضر با کمک رژیم صهیونیستی بزرگترین حامی سازمان منافقین هستند در حالی که همانطور که همه مردم می‌دانند سازمان منافقین دست به جنایت‌های زیادی در ایران، عراق و سایر کشورها زده است.

وی در ادامه با تاکید بر اینکه باید بیش از گذشته برای محکومیت آمریکا در صحن سازمان ملل به دلیل حمایت از تروریست فعالیت کنیم، اظهار کرد: باید حتماً از همه ظرفیت‌ها در این راستا استفاده کنیم اما متأسفانه تاکنون خیلی از ظرفیت‌هایی که وجود دارد و از آن می‌توانیم برای رساندن پیام حق خود استفاده کنیم را به کار نبرده‌ایم. دولت آمریکا بخصوص در این مقطع واقعاً در آبرو ریزی و نقض تعهدات رده نخست را پیدا کرده و حتی از شورای حقوق بشر نیز خارج شده است.
انتهای پیام
