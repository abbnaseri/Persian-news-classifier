انتقاد مکرون از افزایش سطح غنی‌سازی اورانیوم کشورمان
رئیس جمهور فرانسه با محکوم کردن افزایش سطح غنی‌سازی اورانیوم در کشورمان مدعی شد که این اقدام "نقض" برجام است.
به گزارش ایسنا، یک مقام در دفتر ریاست جمهوری فرانسه به خبرگزاری رویترز گفت که امانوئل مکرون رئیس جمهور فرانسه امروز (یک‌شنبه) در واکنش به افزایش سطح غنی‌سازی اورانیوم در ایران به بالاتر از حد تعیین شده در برجام (۳.۶۷) در اظهاراتی آن را محکوم کرد.
به گفته این مقام فرانسوی، مکرون همچنین این اقدام ایران را نقض توافق هسته‌ای دانسته و بر ضرب‌الاجل تعیین شده برای از سرگیری مذاکرات میان طرف‌های توافق در ۱۵ ژوئیه تاکید کرده است.
جمهوری اسلامی ایران صبح امروز (یک‌شنبه) اعلام کرد که می‌تواند در هر سطحی اورانیوم را غنی‌سازی کند و تا ساعات آینده نیز غنی‌سازی خود را از حد تعیین شده در برجام، یعنی ۳.۶۷ درصد بالاتر خواهد برد.
به گزارش ایسنا، بهروز کمالوندی، سخنگوی سازمان انرژی اتمی کشورمان امروز ضمن تائید این خبر تاکید کرد که فعلاً رسیدن به غنای مورد نیاز برای تأمین سوخت راکتور تهران (۲۰ درصد) در دستور کار نیست.
همچنین عباس عراقچی معاون وزیر امورخارجه کشورمان صبح امروز گفت: روند کاهش تعهدات در راستای حفظ برجام است نه از بین بردن آن. ممکن است به خاتمه حضور ما در برجام منجر شود اما در این مقطع ۶۰ روزه به شکلی فرصت‌هاست که می‌تواند طرف‌های مقابل از آن استفاده کنند.
وی افزود: معتقدیم برجام سند معتبر و مهمی است و خواهان ادامه آن هستیم اما خواسته‌های ما از این سند هم باید محقق شود و چون این اتفاق نیفتاده ما در تعهدات‌مان تجدید نظر می‌کنیم.

انتهای پیام

