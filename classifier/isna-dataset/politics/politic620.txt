نیروی انتظامی تا آنجا که در اجرای وظایف قانونی خود گام بردارد، مورد حمایت قوه قضائیه خواهد بود
سخنگوی قوه قضائیه با بیان اینکه «قانون بهترین نظم دهنده جامعه است» گفت: نیروی انتظامی تا آنجا که در اجرای وظایف قانونی خود گام بردارد، حتما مورد حمایت قوه قضائیه خواهد بود
به گزارش ایسنا، غلامحسین اسماعیلی در مراسم یادمان شهدای هفتم تیر در جمع خبرنگاران در پاسخ به این پرسش که دستگاه قضایی برای همکاری بیشتر با قوه قضائیه چه تدابیری خواهد داشت؟ تصریح کرد: همه بخش‌های جامعه و نظام وظیفه دارند که از ارزش‌های دینی و انقلابی حراست و پاسداری کنند. ما اجازه نخواهیم داد که باور‌ها و ارزش‌های اسلامی ما از سوی افرادی که به هیچ عنوان اعتقادی به مکتب اسلام ندارند، آسیب ببیند.  وی افزود: قانون حمایت از آمران به معروف و ناهیان از منکر نیازمند بازنشر، بازخوانی و توجه بیشتر است. این قانون می‌تواند زمینه‌ساز خوبی برای احیای ارزش‌های دینی باشد، ما وظیفه خودمان را انجام می‌دهیم.  سخنگوی قوه قضائیه تاکید کرد: نیروی انتظامی، تا آنجا که در اجرای وظایف قانونی خود گام بردارد، حتما مورد حمایت قوه قضائیه خواهد بود. همه باید در چارچوب قانون و مقررات رفتار کنیم. قانون بهترین نظم دهنده جامعه است. اگر در هر جایی شاهد بی‌نظمی هستیم، بیانگر این است که قانون رعایت نمی‌شود.  انتهای پیام
