چین: طرفین برجام خویشتن‌دار باشند
وزارت امور خارجه چین نسبت به تصمیم ایران برای آغاز گام دوم کاهش تعهدات برجامی واکنش نشان داد و از تمامی طرف‌های توافق خواست خویشتن‌داری کنند.
به گزارش ایسنا، به نقل از رویترز، وزارت امور خارجه چین روز دوشنبه اعلام کرد که این کشور از تصمیم ایران برای افزایش غنی‌سازی اورانیوم در سطحی بالاتر از چیزی که در توافق هسته‌ای ۲۰۱۵ تعیین شده بود، ابراز تأسف می‌کند و همچنین تصریح کرد که این بلاتکلیفی باید از طریق دیپلماتیک حل شود.
ژنگ شوآنگ، سخنگوی وزارت امور خارجه چین در یک کنفرانس خبری روزانه گفت که چین از تمامی طرف‌های [توافق] می‌خواهد تا خویشتن‌داری کنند.
به گزارش ایسنا، واکنش به این تصمیم ایران در حالی مطرح می‌شود که مقامات کشورمان روز گذشته در یک نشست خبری اعلام کردند که جمهوری اسلامی در گام دوم خود برای کاهش اجرای تعهداتش ذیل برجام تا ساعات آینده غنی‌سازی خود را از حد تعیین شده در این توافق بالاتر خواهد برد.
بهروز کمالوندی، سخنگوی سازمان انرژی اتمی کشورمان ضمن تایید این خبر تاکید کرد که فعلاً رسیدن به غنای مورد نیاز برای تأمین سوخت راکتور تهران (۲۰ درصد) در دستور کار نیست.
جمهوری اسلامی تاکید دارد که طبق مفاد تعیین شده در برجام، به‌ویژه بندهای ۲۶ و ۳۶ ایران حق دارد در صورت عدم پایبندی طرف دیگر توافق، اجرای تعهدات خود را به‌طور جزئی یا کلی متوقف کند.
طبق بند ۲۶ برجام، در صورت عدم پایبندی طرف مقابل به تعهداتش، ایران حق دارد اجرای تعهدات خود را به شکل کلی یا جزئی متوقف کند.
بر اساس بند ۳۶ برجام اگر موضوع اختلافی با طی مراحل این بند فیصله نیافت شاکی می‌تواند این امر را به عنوان مبنای توقف کلی و یا جزئی اجرای تعهداتش وفق برجام قلمداد کند و یا به شورای امنیت سازمان ملل ابلاغ کند که معتقد است موضوع مصداق "عدم پایبندی اساسی" به شمار می‌آید.
انتهای پیام
