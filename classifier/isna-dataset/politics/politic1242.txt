آزادی ۲۱ زندانی جرائم غیرعمد لرستان در هفته قوه قضاییه
مدیر نمایندگی ستاد دیه لرستان گفت: ‌با کمک خیران استان و به‌مناسبت هفته قوه قضاییه ۲۱ زندانی جرائم غیرعمد استان با پرداخت ۴۰۰ میلیون تومان بدهی از زندان‌های استان آزاد می‌شوند.

به گزارش ایسنا، توکل شاکرمی در جمع خبرنگاران با بیان اینکه در حال حاضر ۶۲۸ نفر زندانی جرایم غیرعمد در زندان‌های استان لرستان به سر می‌برند، اظهار کرد: از این تعداد ۱۸ نفر بدهکار دیه تصادفات رانندگی، ۸ نفر بدهکار حوادث کارگاهی و ساختمانی، ۴۲۹ نفر بدهکار مالی و ۱۷۳ نفر بدهکار مهریه و نفقه هستند.
 شاکرمی کل بدهی این ۶۲۸ نفر را مبلغی بیش از ۱۱۰ میلیارد تومان عنوان کرد و گفت: البته با گذشت رضایتمندانه شکات و سایر اقداماتی که در ستاد دیه انجام می‌شود مبلغی نزدیک به ۴۰ میلیارد تومان بابت آزادی همه این افراد موردنیاز است.  وی با بیان اینکه با مساعدت دستگاه قضائی و دستور آیت‌الله رئیسی به همه ۱۷۳ نفر بدهکار مهریه و نفقه که در زندان‌های لرستان هستند مرخصی داده شده است.  شاکرمی تصریح کرد: این مرخصی چندماهه است تا تعیین تکلیف شوند و ان‌شاءالله مشکل این افراد نیز حل شود.  مدیرعامل ستاد دیه لرستان در بخش دیگری از سخنان خود با اشاره به آغاز هفته قوه قضائیه ادامه داد: در هفته قوه قضائیه روزانه سه نفر از زندانیان جرایم غیرعمد در لرستان آزاد می‌شوند.  شاکرمی خاطرنشان کرد: در مجموع در هفته قوه قضائیه با کمک خیرین استانی ۲۱ نفر زندانی جرایم غیرعمد با پرداخت ۴۰۰ میلیون تومان آزاد می‌شوند.  وی گفت: کمک‌های ستاد دیه در طول سال استمرار دارد و خیران و اعضای هیئت‌امنای ستاد دیه همواره در تلاش برای فراهم کردن بستر آزادی زندانیان جرایم غیرعمد استان هستند. خیرین عزیز با مبالغ کم هم می‌توانند سهمی در آزادی زندانیان جرایم غیر عمد داشته باشند.  شاکرمی بیان کرد: راه‌های کمک به آزادی زندانیان غیر عمد علاوه بر مراجعه به ستاد واریز به‌حساب ۰۲۰۱۱۰۸۵۸۴۰۰۶ سیبا بانک ملی بنام ستاد دیه است.
 انتهای پیام
