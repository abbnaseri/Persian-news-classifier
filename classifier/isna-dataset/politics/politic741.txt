بازدید دبیر بزرگداشت هفته قوه قضاییه از اردوگاه فشافویه
معاونین دادگستری کل استان تهران به مناسبت بزرگداشت هفته قوه قضاییه از اردوگاه فشافویه بازدید کردند.
به گزارش ایسنا به نقل از روابط عمومی اردوگاه فشافویه، بشیری راد، مدیر روابط عمومی و ارتباطات دادگستری استان تهران و دبیر بزرگداشت هفته قوه قضائیه به همراه حجت الاسلام فوادیان معاون فرهنگی و برداره معاون قضائی دادگستری استان تهران در راستای بررسی مشکلات زندانیان از این مرکز بازدید کردند.

در ابتدای بازدید جلسه‌ای برای بررسی مسائل و مشکلات اردوگاه و مددجویان با حضور شهرکی، مدیر و معاونین اردوگاه فشافویه تشکیل شد که در این جلسه شهرکی ضمن خوشامدگویی و تبریک هفته قوه قضائیه گفت: بزرگداشت یاد و خاطره شهید بهشتی و یارانش فرصتی است تا با مراجعه به سیره آن بزرگوار درس‌های در جهت خدمت به مردم بگیریم و همواره به خاطر داشته باشیم که این درخت تنومند انقلاب اسلامی به خون آن شهدای عزیز آبیاری شده است.

مدیر اردوگاه فشافویه در ادامه گزارشی از وضعیت کلی اردوگاه و نحوه پذیرش و نگهداری مددجویان ارائه کرد و افزود: با وجود بعد مسافت و شرایط آب و هوایی کویری و امکانات کم در این اردوگاه، همکاران ما همواره با تلاش و پشتکار بر مشکلات غلبه کرده و از خدمت فروگذاری نمی‌کنند.

شهرکی ابراز امیدواری کرد بازدیدهای مقامات قضائی از اردوگاه فشافویه مثمر ثمر واقع شده و با همکاری سایر دستگاه‌ها بسیاری از مشکلات و کاستی‌ها برطرف گردد.

در این جلسه بشیری راد، مدیر روابط عمومی و ارتباطات دادگستری تهران ضمن تشکر از زحمات مدیریت و کارکنان این مرکز گفت: کارکنان زندان‌ها از با تقوا ترین افراد تشکیل شده و همواره خدمت صادقانه‌ای ارائه کرده‌اند.

بر اساس این گزارش، در ادامه بازدید، بازدیدکنندگان در معیت مدیر و معاونین اردوگاه از اندرزگاه‌های مختلف و کارگاه‌های خیاطی و مفتول سازی بازدید نمودند و ضمن گفتگوی چهره به چهره با مددجویان به مشکلات آنان رسیدگی کردند.
انتهای پیام
