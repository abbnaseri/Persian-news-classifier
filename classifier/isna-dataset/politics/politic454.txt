استاد دانشگاه نیجریه: آمریکا با حیله بر امور اقتصادی، سیاسی و نظامی آفریقا مسلط شده است
یک استاد دانشگاه نیجریه با بیان اینکه امور اقتصادی، سیاسی و نظامی کشورهای آفریقایی تحت تسلط آمریکا قرار دارد، گفت: آمریکا تلاش می‌کند که با از بین بردن آزادی‌های مذهبی، میان مذاهب مختلف در نیجریه اختلاف ایجاد کند.
به گزارش ایسنا، شعیب موسی عصر امروز در "همایش آمریکا و جنایت‌های قرن"در دانشگاه امیرکبیر با اشاره به تلاش آمریکا برای تسلط بر امور اقتصادی و سیاسی و نظامی کشورهای آفریقایی اظهار کرد: آمریکا برای تسلط بر کشورهای آفریقایی به آنها وام می‌داد که این کشورها از بازپرداخت آن عاجز بوده و مجبور بودند وام دیگری از آنها بگیرند. ادامه این روند موجب تسلط آمریکا بر امور اقتصادی و سیاسی کشورهای آفریقایی از جمله نیجریه شد.
وی ادامه داد: رژیم صهیونیستی نیز بر امور نظامی این کشورها مسلط شد و آموزش‌های نظامی افسران آفریقایی در این رژیم انجام می‌شد یا آنها به آفریقا آمده و افسران را آموزش می‌دادند. بنابراین ارتش کشورهای آفریقایی نیز به تسلط آمریکا و اسرائیل درآمد.
شعیب موسی خاطر نشان کرد: خود آمریکا و اسرائیل بوکو حرام را ایجاد کردند تا در نیجریه تسلط بیشتری داشته باشند. دشمن وقتی دید اسلام دوباره در نیجریه قدرت یافته است، بوکو حرام را تشکیل داد تا به اسلام ضربه بزند.
وی افزود: با تلاش‌های شیخ زکزاکی آنها به نتیجه نرسیدند بنابراین آمریکایی‌ها به شیعیان حمله کردند. البته هدف آمریکا فقط تشییع نیست بلکه آنها با اسلام مخالفند اما هم شیعه هم سنی علیه آنها قیام کردند.
 این استاد دانشگاه نیجریه در پایان خاطر نشان کرد: تلاش آمریکا این است که آزادی مذهبی را که در قانون اساسی نیجریه قرار دارد از بین ببرد و بین مذاهب مختلف اختلاف ایجاد کند.
انتهای پیام
