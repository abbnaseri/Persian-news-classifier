۲۵ درصد جمعیت کشور اجاره‌نشین هستند
یک عضو کمیسیون عمران مجلس شورای اسلامی گفت: ۲۵ درصد جمعیت کشور اجاره‌نشین هستند و دولت باید سیاستی را اتخاذ کند تا منجر به کاهش این اجاره بها شود.
مجید کیان‌پور در گفت‌وگو با ایسنا، اظهار کرد: متأسفانه در یک سال اخیر قیمت مسکن افزایش یافته و در این شرایط کنونی بخش عمده‌ای از خانواده‌ها به‌ویژه زوج‌های جوان توان خرید مسکن را ندارند.
وی ادامه داد: البته با افزایش ۶۰ درصدی میزان تسهیلات این مهم در ساخت مسکن موجب رونق گرفتن این حوزه خواهد شد.
این عضو کمیسیون عمران مجلس شورای اسلامی اضافه کرد: در این برهه تسهیلات انفرادی خرید مسکن ۸۰ میلیون و وام خرید مسکن برای زوجین ۱۶۰ میلیون تومان است.  کیان‌پور عنوان کرد: افزایش تسهیلات خرید مسکن تنها راه بهبود وضعیت بازار مسکن نیست باید تولید مسکن را افزایش داد چرا که این مهم در ساماندهی بازار مسکن نقش بسزایی دارد.  نماینده مردم دورود و ازنا در مجلس شورای اسلامی با بیان اینکه سرمایه‌گذاری بخش خصوصی را به سمت تولید مسکن و اجاره دادن آن سوق دهیم، تصریح کرد: باید از حمایت‌های بخش خصوصی در راستای کاهش اجاره بها نیز بهره برد.  وی گفت: ۲۵ درصد جمعیت کشور اجاره‌نشین هستند و دولت باید سیاستی را اتخاذ کند تا منجر به کاهش این اجاره بها شود و در غیر این صورت شاهد افزایش افسارگسیخته اجاره بها خواهیم بود.  کیان‌پور بیان کرد: در این برهه واسطه‌ها نقش اساسی در بازار مسکن ایفا می‌کنند.
انتهای پیام
