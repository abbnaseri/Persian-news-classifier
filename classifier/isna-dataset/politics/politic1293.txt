آخرین اخبار و واکنش‌ها پس از سرنگونی پهپاد جاسوسی آمریکا
آخرین اخبار و واکنش‌ها در پی سرنگونی یک فروند پهپاد جاسوسی آمریکایی پس از تجاوز به فضای سرزمینی کشور مان را میتوانید در لینک های زیر دنبال کنید.
به گزارش ایسنا، بامداد پنج شنبه (سی ام خرداد)، روابط عمومی کل سپاه از سرنگونی یک فروند پهپاد جاسوسی امریکایی پس از تجاوز به فضای سرزمینی جمهوری اسلامی ایران مقابل منطقه کوه مبارک استان هرمزگان توسط آتش پدافند نیروی هوا فضای سپاه خبر داد و در اطلاعیه‌ای جزئیاتی از هدف قرار گرفتن پهپاد متجاوز آمریکایی در حریم جمهوری اسلامی ایران توسط پدافند نیروی هوافضای سپاه را اعلام کرد.
همچنین ستاد فرماندهی مرکزی آمریکا (سنتکام) در بیانیه‌ای رسمی تائید کرد که پهپاد گلوبال هاوک توسط نیروهای ایران هدف قرار گرفته و سرنگون شده است.

شمخانی: مرز هوایی ما خط قرمز است / به متجاوز همواره پاسخ سخت داده و خواهیم داد
فلاحت پیشه: ایران به دلیل تجاوز پهپاد آمریکایی به سازمان ملل شکایت کند
سردار سلامی: عکس‌العمل‌های قاطع، تمام کننده و قطعی در مقابل تعرض هر بیگانه‌ای خواهیم داشت
واکنش کدخدایی به تجاوز پهپاد جاسوسی آمریکا به خاک ایران
جانشین قرارگاه پدافند هوایی خاتم‌الانبیاء (ص): هواپیمای آمریکایی بعد از بارها اخطار مورد اصابت قرار گرفت و سرنگون شد

سخنگوی وزارت خارجه به متجاوزان به قلمرو جمهوری اسلامی ایران هشدار داد و گفت: نسبت به ورود غیر قانونی و تجاوزکارانه هر نوع شیء و پرنده متجاوز خارجی به آسمان کشور و هرگونه تجاوز به قلمرو جمهوری اسلامی ایران و نقض حریم‌های آن قاطعانه هشدار می‌دهیم و تمامی مسئولیت عواقب آن را متوجه تجاوزکاران می‌دانیم.
سیدعباس موسوی همچنین اعلام کرد: ایران ازطریق مجاری دیپلماتیک، حقوقی و سیاسی به ویژه مکانیزم سازمان ملل، اعتراض و شکایت خود را نسبت به اقدام تحریک آمیز و تجاوزکارانه آمریکا اعلام کرده است.

در واکنش به تعرض پهپاد آمریکایی به مرز هوایی ایران، محمد جواد ظریف در صفحه خود در توئیتر نوشت: «ایالات متحده علیه ایران تروریسم اقتصادی به راه انداخته، علیه ما اقدامات پنهانی انجام داده و اکنون به قلمرو ما دست‌درازی کرده است. ما به دنبال جنگ نیستیم ولی غیورانه از آسمان، زمین و آب‌های خود دفاع خواهیم کرد. ما این تجاوزگری جدید را به ملل متحد خواهیم برد و نشان خواهیم داد که ایالات متحده درباره آب‌های بین‌المللی دروغ می‌گوید.»
وزیر امور خارجه کشورمان همچنین با انتشار یک توئیت جدید، جزئیات بیشتری درباره سقوط پهپاد آمریکایی در آسمان کشورمان ارائه داد و از مختصات پهپاد سرنگون‌شدۀ آمریکایی رونمایی کرد. ظریف در توئیتر نوشت: «در ساعت ۱۴: ۰۰ (۱۴ دقیقه بامداد) پهپاد آمریکایی در حالت پنهان از امارات پرواز کرد و حریم هوایی ایران را نقض کرد. این پهپاد در ساعت ۰۴:۰۵ در مختصات ۲۵°۵۹'۴۳"N ۵۷°۰۲'۲۵"E در نزدیک کوه مبارک هدف قرار گرفت. ما قطعات پهپاد نظامی آمریکا را در آب‌های قلمرو خودمان، جایی که این پهپاد ساقط شد جمع‌آوری کرده‌ایم.»
امیرعبداللهیان: سرنگونی ⁧پهپاد⁩ ⁧آمریکایی نشانگر توان عظیم دفاعی ایران بود
بعیدی‌نژاد: ایران در دفاع از مرزهایش تردید نمی‌کند
سخنگوی دبیرخانه شورای عالی امنیت ملی: از آمریکا به دلیل تجاوز نظامی شکایت می‌کنیم
دبیر شورای عالی امنیت ملی کشورمان: اگر حمله‌ای علیه ما انجام شود متجاوز پشیمان خواهد شد
امام جمعه موقت تهران: اگر جنگ را شروع کنید تمام کننده آن نخواهید بود / آمریکا از ملت ایران عذرخواهی کند
محسن رضایی: شیرها دندان‌های خود را برای لبخند به نمایش نمی‌گذارند

نماینده دائم جمهوری اسلامی ایران در سازمان ملل، در نامه‌ای به آنتونیو گوترش دبیرکل این سازمان، اعلام کرد که نیروهای مسلح جمهوری اسلامی ایران یک پهپاد جاسوسی آمریکایی را که وارد حریم هوایی کشورمان شده بود، هدف قرار داده و ساقط کرده‌اند و این اقدام پس از اخطارهای مکرر به پهپاد مذکور و طبق حق ذاتی ایران در دفاع مشروع از خود طبق ماده ۵۱ منشور سازمان ملل، صورت گرفته است.
سید عباس عراقچی معاون سیاسی وزیر امور خارجه کشورمان هم در تماس فوری با سفیر سوئیس در تهران به عنوان حافظ منافع آمریکا، اعتراض شدید جمهوری اسلامی ایران به دولت آمریکا به خاطر تعرض به حریم هوایی کشورمان را به وی ابلاغ کرده و گفت مدارک انکارناپذیری مبنی بر حضور این پهپاد در فضای جمهوری اسلامی ایران وجود دارد و حتی قطعاتی از لاشه این پهباد در آب‌های سرزمینی ایران به دست آمده است. سفیر سوئیس گفت مراتب را بلافاصله به دولت آمریکا منتقل خواهد کرد. از سفیر سوئیس همچنین خواسته شد تا صبح فردا با حضور در وزارت امور خارجه در جریان جزئیات بیشتر این حادثه قرار گیرد.
در همین ارتباط سفیر سوئیس به عنوان حافظ منافع این کشور به وزارت امور خارجه فراخوانده شد.

دونالد ترامپ چند ساعت بعد از اینکه سپاه از سرنگونی یک فروند پهپاد جاسوسی آمریکا در مرز هوایی ایران خبر داده بود، در صفحه رسمی خود در توئیتر نوشت: ایران اشتباه بزرگی مرتکب شده است.
به دنبال سرنگونی پهپاد جاسوسی آمریکا توسط جمهوری اسلامی ایران، نشریه امریکایی نیویورک تایمز نوشت که «رئیس جمهور آمریکا از اقدامی متقابل که منجر به افزایش تنش‌ها می‌شد، عقب‌نشینی کرد.» این خبر پس از جلسه فوری ترامپ با مقامات ارشد کنگره منتشر شده است.
ممنوعیت پرواز هواپیماهای مسافربری آمریکا بر فراز ایران
برنی سندرز: باید روش دیپلماتیک را برای حل بحران‌ها به کار گرفت
شبکه الجزیره اعلام کرد که یک منبع از شورای عالی امنیت ملی ایران در گفت‌وگو با این شبکه تاکید کرده است که خبر ارسال پیام ترامپ به تهران از طریق مسقط و هشدار نسبت به حمله قریب الوقوع به ایران صحت ندارد. امروز رویترز مدعی شد که یک مقام ایرانی به آنها اطلاع داده است که دونالد ترامپ، رئیس جمهور آمریکا پیامی از طریق عمان به تهران فرستاده است و گفته است که آمریکا به دنبال جنگ نیست بلکه به دنبال مذاکره است. رویترز بدون نام بردن از منبع ادعایی خود گفته بود که ترامپ در این پیام ایران را تهدید به حمله کرده است.

نماینده ویژه آمریکا در امور ایران که به منطقه سفر کرده است گفت: "فشار حداکثری آمریکا علیه ایران" همچنان فعال است و تهران تأثیرات آنرا احساس می‌کند.برایان هوک بدون اشاره به اقدامات خصمانه کشورش، با بیان اینکه «دیپلماسی ما به ایران اجازه پاسخ نظامی نمی‌دهد» افزود: ایران باید به دیپلماسی ما با دیپلماسی پاسخ دهد نه با اقدام نظامی.
در پاسخ به این اظهارات سید عباس موسوی، سخنگوی وزارت خارجه ایران در صفحه توئیتر خود نوشت: آقای هوک! آیا سال‌ها جنگ و تروریسم اقتصادی تحمیلی به ملت ایران و نقض عهدها و قطعنامه‌ها را "دیپلماسی" می‌خوانید؟! ملت ایران دیپلماسی را با دیپلماسی، احترام را با احترام و جنگ را با دفاع جانانه پاسخ می‌دهد.

بنیامین نتانیاهو، نخست‌وزیر رژیم صهیونیستی هم در واکنش به ساقط شدن پهپاد جاسوسی آمریکا توسط پدافند نیروی هوا فضای سپاه پاسداران جمهوری اسلامی ایران، در صفحه توییترش مدعی شد کهدر ۲۴ ساعت گذشته رژیم ایران اعمال «خشونت‌آمیز» خود علیه ایالات متحده آمریکا و جامعه جهانی را شدت بخشید. بار دیگر همه ملت‌هایی که خواهان صلح و امنیت هستند را به حمایت از تلاش‌های ایالات متحده علیه خشونت‌گری رژیم ایران فرا می‌خوانم.

رئیس جمهور روسیه نسبت به عواقب اقدام نظامی آمریکا برا منطقه هشدار داد که اقدام نظامی آمریکا علیه ایران پس از حادثه اخیر در دریای عمان برای منطقه فاجعه بار خواهد بود. ولادیمیر پوتین همچنین با اشاره اینکه وضع تحریم علیه ایران غیرقابل توجیه است، افزود: اگر آمریکا اقدام نظامی علیه ایران اتخاذ کند، پیامدهای فاجعه باری برای منطقه به دنبال خواهد داشت.
معاون وزیر خارجه روسیه نیز با اشاره به اینکه احتمال افزایش تنش در منطقه همچنان وجود دارد به واشنگتن هشدار داد که به پیامدهای جنگ فکر کنند. سرگئی ریابکوف گفت که آمریکا به طور عمد شیوه تشدید تنش را در پیش گرفته است.
همچنین دیمیتری پسکوف، سخنگوی کاخ کرملین با ابراز نگرانی از افزایش تنش پس از سرنگونی پهپاد آمریکایی، خواستار خویشتن‌داری همه طرف‌ها شد و گفت که مسکو درباره تنش‌های بالاگرفته میان واشنگتن و تهران نگران است.

همچنین امانوئل مکرون، رئیس جمهور فرانسه در پی افزایش تنش میان ایران و آمریکا و سرنگونی پهپاد آمریکایی صبح امروز (جمعه) در حاشیه نشست اتحادیه اروپا در بروکسل در گفت وگو با خبرنگاران، خواستار کاهش تنش در منطقه شد و گفت که وظیفه ما دعوت همه طرف‌ها به آرامش است.
روسیاالیوم: پهپاد آمریکایی از پایگاه «الظفره» امارات پرواز کرده بود
واکنش خصمانه و مداخله‌جویانه بحرین پیرو سرنگونی پهپاد آمریکایی توسط ایران
پس از آنکه سپاه پاسداران انقلاب یک پهپاد جاسوسی آمریکایی را بر فراز خلیج فارس سرنگون کرد، اغلب رسانه‌های خارجی، شامل رسانه‌های انگیسی و عرب زبان به انتشار این خبر پرداختند که می‌توانید اینجا بخوانید.

در همین رابطه آنگلا مرکل، صدراعظم آلمان گفت که او و دیگر رهبران اتحادیه اروپا پس دریافت اخباری مبنی بر اینکه آمریکا به دنبال اجرای یک حمله نظامی به ایران بوده است، درباره وضعیت در خاورمیانه نگران هستند. وی افزود: ما درباره این وضعیت نگران بوده و خواهان مذاکرات دیپلماتیک و حل‌وفصل سیاسی برای موقعیتی بسیار متشنج هستیم.

دبیرکل سازمان ملل هم در پی این اتفاق و بالا گرفتن تنش‌ها خواستار خویشتن‌داری همه طرف‌ها شد. سخنگوی سازمان ملل به نقل از آنتونیو گوترش، دبیرکل این سازمان گفت: دبیر کل تنها یک توصیه مهم دارم و آن حفظ آرامش است.

سازمان نقشه برداری کشور در بیانیه‌ای در پاسخ به ادعاها درباره محل سرنگونی پهپاد آمریکایی، تأیید کرد؛ پهپاد جاسوسی آمریکایی بر فراز آب‌های سرزمینی ایران سرنگون شده است.
امیر سرتیپ قادر رحیم‌زاده، جانشین قرارگاه پدافند هوایی خاتم الانبیا (ص) هم خبرداد که لاشه هواپیمای بدون سرنشین آمریکایی از آب‌های سرزمینی ما مقابل کوه‌مبارک خارج و هم‌اکنون در اختیار نیروهای مسلح است.
همچنین در مراسم نمایش قطعاتی از پهپاد سرنگون شده آمریکایی، فرمانده هوا فضای سپاه پاسداران گفت: به هواپیمای جاسوسی متجاوز آمریکایی چهار بار هشدار داده شد و سپس به این پهپاد شلیک شد.

در اولین واکنش پس از عقب نشینی از اقدام نظامی علیه ایران، رئیس جمهور آمریکا گفت که ۱۰ دقیقه پیش از حمله نظامی آنرا متوقف کرده است. به نقل از اسکای نیوز، دونالد ترامپ، گفت: حمله قرار بود سه سایت را در ایران هدف بگیرد و باعث کشته شدن ۱۵۰ تن می‌شد. او ادامه داد: من این حمله را ده دقیقه پیش از انجام متوقف کردم چرا که با اقدام ایران در سرنگون کردن پهپاد ما متناسب نبود.
علاوه بر مسئولان اروپایی، دونالد تاسک، رئیس شورای اتحادیه اروپا نیز به نمایندگی از این اتحادیه پس از پایان نشست امروز اتحادیه اروپا در بروکسل به این موضوع واکنش نشان داد. او گفت: طبیعتاً نسبت به تنش بوجود آمده میان تهران و واشنگتن بسیار نگران هستیم و این مساله را دنبال می‌کنیم اما دلیلی برای صدور بیانیه مخصوص در این رابطه نمی‌بینیم. به نظر من موضع ما بسیار مسئولانه است.



سخنگوی وزارت خارجه چین هم از کسانی بود که به افزایش تنش‌ها در منطقه خاورمیانه واکنش نشان داد و خواستار خویشتن‌داری ایران و آمریکا شد.
لو کانگ، سخنگوی وزارت خارجه چین با اشاره به اینکه وضعیت منطقه "بسیار حساس و پیچیده است"، اعلام کرد: ما به طور مداوم از طرفین خواسته‌ایم که معقولانه رفتار کنند، از خود خویشتن‌داری نشان دهند، از اقدامات تنش‌آمیز خودداری کنند و درِ *"جعبه پاندورا" را باز نکنند.
برخی دیپلمات‌ها در مقر سازمان ملل هم مدعی شده‌اند که ایالات متحده خوستار برگزاری نشست غیر علنی شورای امنیت در خصوص ایران شده است.

خبرگزاری رویترز بر اساس یادداشتی که به دست اعضای شورای امنیت رسیده است، گزارش داده که آمریکا برای گفت‌وگو درباره تحولات اخیر منطقه در خصوص ایران و برای ارائه اطلاعات جدید پیرامون تحقیقات مرتبط با حمله نفتکش‌ها خواستار تشکیل جلسه غیرعلنی شورای امنیت سازمان ملل شده است.
انتهای پیام
