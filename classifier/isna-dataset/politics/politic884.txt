سرلشکر رشید: با هرگونه تهدید و تجاوزی قاطعانه برخورد می‌کنیم
فرمانده قرارگاه مرکزی خاتم الانبیا(ص) انهدام هواپیمای جاسوسی مدرن آمریکایی در شرق تنگه هرمز بر فراز آب‌های سرزمینی جمهوری اسلامی ایران را نمونه‌ای روشن از دفاع شجاعانه دانست و تاکید کرد: ما از جنگ استقبال نمی‌کنیم، اما برای دفاع از منافع ملت شریف ایران مقابل هرگونه تهدید و تجاوزی قاطعانه برخورد می‌کنیم.
به گزارش  ایسنا، سرلشکر غلامعلی رشید فرمانده قرارگاه مرکزی خاتم الانبیا (ص) در بازدید یکی از پایگاه‌های نیروی هوا فضای سپاه در استان اصفهان گفت: ما از جنگ استقبال نمی‌کنیم، اما برای دفاع از منافع ملت شریف ایران مقابل هرگونه تهدید و تجاوزی قاطعانه برخورد می‌کنیم.
وی انهدام هواپیمای جاسوسی مدرن آمریکایی در شرق تنگه هرمز بر فراز آب‌های سرزمینی جمهوری اسلامی ایران را نمونه‌ای روشن از این دفاع شجاعانه دانست.
فرمانده قرارگاه مرکزی خاتم الانبیا(ص) با بیان اینکه «این عملیات با چهار ویژگی دقت در هدف گذاری، محاسبه بسیار دقیق، تصمیم گیری و اقدام به موقع همراه بود»، از این اقدام به موقع و عملیات بسیار درخشان از  نیروهای قرارگاه پدافند هوایی ارتش جمهوری اسلامی ایران و به ویژه پدافند هوایی نیروی هوا فضای سپاه پاسداران انقلاب اسلامی تشکر کرد.
سرلشکر رشید منافع ملت‌های منطقه را به هم پیوسته دانست و تصریح کرد: اقدامات مداخله جویانه آمریکایی‌ها و تحریک بعضی از همراهان منطقه‌ای آنها به ویژه رژیم صهیونیستی و عربستان سعودی، صلح و آرامش و ثبات منطقه را به خطر می اندازد و این در حالی است که در صورت وقوع جنگ هزینه زیادی را پرداخت خواهند کرد.
انتهای پیام
