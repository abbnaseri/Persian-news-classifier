اراده جدی تهران، توسعه و تعمیق روابط با ایروان است
رئیس جمهور با تاکید بر ضرورت توسعه رایزنی و همکاری های ایران و ارمنستان در عرصه های سیاسی، اقتصادی و بین المللی، اظهارداشت: اراده جدی جمهوری اسلامی ایران تقویت روزافزون روابط با ارمنستان به عنوان یک کشور دوست و همسایه است. 
به گزارش ایسنا،حجت الاسلام والمسلمین  حسن روحانی روز چهارشنبه در دیدار معاون نخست وزیر ارمنستان، گفت: مردم ایران از نظر تاریخی و فرهنگی روابط بسیار خوب و صمیمانه ای با مردم ارمنستان دارند و دو کشور علاوه بر همسایگی، از ظرفیت های بسیار بالایی برای همکاری برخوردارند.
 روحانی از انرژی و برق به عنوان یکی از زمینه های همکاری بین ایران و ارمنستان و سایر کشورهای منطقه یاد کرد و افزود: می توانیم با اجرای سریع‌تر طرح‌ها و پروژه‌های مشترک در زمینه انرژی، برق و حمل و نقل، همکاری‌های دو کشور را ارتقاء دهیم.
رئیس جمهور در ادامه از رود مرزی ارس به عنوان یک رودخانه حیاتی برای دو کشور نام برد و با تاکید بر موضوع محیط زیست به عنوان اولویت اول ایران در این زمینه، اظهارداشت: با توجه به اینکه جمعیت زیادی از مردم ایران از آب رود ارس برای آشامیدن و کشاورزی استفاده می‌کنند، سلامت و آلوده نبودن آب رود ارس از اهمیت بالایی برخوردار است.
رئیس جمهور با اشاره به اهمیت موضوع ترانزیت در توسعه روابط ایران و ارمنستان، تصریح کرد: علاقمندیم منطقه خلیج فارس و دریای عمان به دریای سیاه متصل شود و یکی از راه های موجود برای تحقق این هدف، مسیر ایران، ارمنستان و گرجستان است و این اتصال باعث تقویت ارتباط بین دو کشور و دیگر کشورها خواهد شد.
 روحانی مسئله حمل و نقل و لزوم تسهیلات لازم در این زمینه را نیز از موضوعات مهم برای دو کشور دانست و افزود: روابط اقتصادی در سایه ارتباط بانکی قابل توسعه است و می‌توانیم با استفاده از پول ملی، مسیر ارتباط تجار دو کشور را تسهیل کرده و سرعت ببخشیم.
رئیس جمهور با بیان اینکه برغم قرار داشتن در شرایط اعمال تحریم های غیرقانونی آمریکا علیه ایران، تهران و ایروان می توانند روابط خود را مستحکم تر کنند، تاکید کرد: از اینکه در این تقابل ناعادلانه، پیروز نهایی ما هستیم، تردید ندارم و دراین شرایط است که کار نزدیک با همسایگان در تاریخ ما و منطقه ماندگار خواهد شد.
 روحانی همچنین همکاری و ارتباط با منطقه اوراسیا را برای تهران بسیار حائز اهمیت دانست و افزود: خوشبختانه مجلس شورای اسلامی ایران سند همکاری با منطقه اوراسیا را تصویب کرده است و تجارت ایران با کشورهای این منطقه فرصت خوبی برای ما است که ارمنستان هم می تواند نقش خوبی در این زمینه ایفا کند.
معاون نخست وزیر ارمنستان نیز در این دیدار ضمن ابلاغ سلام گرم نخست وزیر این کشور به دولت و مردم ایران، سفرش به کشورمان را بسیار موفق و سودمند در زمینه همکاری های مشترک دانست و گفت: تردید ندارم که در موضوعاتی همچون انرژی و تجارت، اثرات توافق های این سفر در کوتاه ترین زمان خود را نشان خواهد داد.
«مهر گریگوریان» با اشاره به ریاست فعلی ارمنستان بر منطقه اوراسیا، گفت: در رابطه با توسعه روابط ایران و اوراسیا خود را مسئول می دانیم و برای تحقق این هدف همه تلاش خود را بکار خواهیم بست.
رئیس کمیسیون مشترک اقتصادی ارمنستان و ایران با اشاره به زمینه های مختلف همکاری دو کشور اعم از انرژی، حمل و نقل و تجارت، افزود: اطمینان می دهم که همه برنامه ها و سرمایه گذاری های مشترک در راستای توسعه و تعمیق روابط دو کشور اجرایی می شود.
گریگوریان با تاکید بر اینکه توسعه بیشتر همکاری های اقتصادی و سرمایه گذاری بین دو کشور هدف اصلی ما است، گفت: رویکرد خوبی در زمینه انرژی داریم و توافقات فیمابین در حوزه برق و ترانزیت جاده ای نیز در حال اجرا است.
معاون نخست وزیر ارمنستان همچنین درخصوص سلامت آب رودخانه ارس و اهمیت محیط زیستی آن برای ایران، گفت:در این زمینه به شما اطمینان می دهیم و حضور وزیر محیط زیست ارمنستان در این سفر، نشانه توجه ویژه ایروان به این مسئله است.
انتهای پیام
گریگوریان در پایان از رویکرد جمهوری اسلامی ایران درخصوص هموطنان ارامنه ساکن کشورمان قدردانی کرد.
