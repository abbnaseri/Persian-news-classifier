آقاتهرانی: لقمه حرام موجب از بین رفتن حیا در جامعه می‌شود
دبیرکل جبهه پایداری انقلاب اسلامی گفت: زمانی که آدم در بهشت میوه ممنوعه را خورد لباسش ریخت و اکنون عریانی دختران و پسران در جامعه به علت حرام خوردن برخی است که سبب ریختن حیای دختران و پسران شده است.
به گزارش ایسنا، حجت‌الاسلام‌والمسلمین مرتضی آقاتهرانی ۱۴ تیر ماه در بیست و ششمین دوره طرح تقویت مبانی اعتقادی و شبهه‌زدایی دینی که با موضوع «تبیین گام دوم انقلاب» در مهدیه مصلی شهرکرد برگزار شد، اظهار کرد: انقلاب موجب پیشرفت و مطرح شدن ایران در جهان شد. انقلاب در گام نخست رژیم ننگین سلطنتی را به رژیم مردم‌داری تبدیل کرد.
وی افزود: امروز روحی در ما دمیده شده که موجب حرکت و پیشرفت شده است و مقام معظم رهبری این روح را در بیانیه خود به عنوان «عنصر اراده ملی» معرفی کرده و این عنصر را عامل پیشرفت بشر دانسته است.
دبیرکل جبهه پایداری انقلاب اسلامی با بیان اینکه اگر کاری را به تنهایی آغاز کنیم به نتیجه مطلوب نخواهیم رسید و این اراده جمعی است که ما را به هدف و نتیجه کار نزدیک می‌کند، تصریح کرد: زمانی که در اداره‌ای از نگهبان تا مدیر همه مجاهدانه کار کنند یک نفر از آن‌ها برابر با ۱۰ نفری است که در خارج از اداره هستند اما اگر همین افراد به جای کار جهادی و مجاهدانه به دنبال مال‌افزایی، اختلاس و … باشند، سبب انحطاط اداره خواهند شد.
آقاتهرانی گفت: زمانی در جامعه همه با هم «مرگ بر شاه» گفتند و به نتیجه رسیدند، حال اگر هر یک شعاری می‌دادند قطعٱ به نتیجه واحدی نمی‌رسیدند؛ لذا در یک کشور امام جمعه، فرماندار، نماینده و … همه باید در راستای یک هدف واحد تلاش کنند و این همان اتفاقی است که در زمان انقلاب رخ داد.
دبیرکل جبهه پایداری انقلاب اسلامی با بیان اینکه کاری که رضایت خدا و امام زمان (عج) دنبال آن باشد نتیجه می‌دهد، گفت: دقت کنید کاری را که آغاز می‌کنید رضایت خدا و ولی خدا را به دنبال دارد یا خیر؟ اگر در کاری به دنبال نتیجه مطلوب هستیم ابتدا باید دنبال رضایت خدا در آن کار باشیم زیرا که اراده ملی زمانی به نتیجه می‌رسد که مورد رضایت الله باشد.
وی به قسمتی از متن بیانیه گام دوم انقلاب اسلامی اشاره و تصریح کرد: مقام معظم رهبری در این بیانیه می‌فرماید «عنصر اراده ملی که جان مایه پیشرفت همه جانبه و حقیقی است را در کانون مدیریت کشور وارد کردیم» در این متن اراده ملی عنصری همه‌جانبه نه انفرادی و واقعی نه مجازی معرفی شده است.
آقاتهرانی با بیان اینکه اگر خانه پدر، مادر و فرزندان همه خدایی باشند به نتیجه می‌رسیم، افزود: در عبادت، توکل و محبت یکی را انتخاب کنید اگر مال و فرزندانتان را بیشتر و یا برابر خدا دوست دارید مرتکب شرک شده‌اید؛ بنابراین سعی کنید همیشه یک راه واحد و یک خدای واحد را انتخاب کنید.
وی در رابطه با اینکه چگونه جلوی مفاسد اقتصادی را در جامعه بگیریم، تصریح کرد: هرکس باید از خودش شروع کند و جز حلال به منزل نیاورد؛ زیرا که مال حلال برکت بیشتری دارد.
دبیرکل جبهه پایداری انقلاب اسلامی در پایان گفت: زمانی که آدم در بهشت میوه ممنوعه را خورد لباسش ریخت و اکنون عریانی دختران و پسران در جامعه به علت حرام خوردن برخی است که سبب ریختن حیای دختران و پسران شده است.
انتهای پیام
