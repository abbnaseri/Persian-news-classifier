حمایت مجلس از سرنگونی پهپاد آمریکایی به دست سپاه پاسداران
یک عضو هیات رئیسه مجلس شورای اسلامی بیانیه حمایت قاطع مجلس از سرنگون کردن پهپاد آمریکایی به دست سپاه پاسداران انقلاب اسلامی را قرائت کرد.
به گزارش ایسنا، احمد امیرآبادی در جلسه علنی امروز (یکشنبه) مجلس مشروح این بیانیه که به امضای ۲۵۰ نماینده مجلس رسیده را به این شرح قرائت کرد:
«سوم خرداد مفهومی مقدس و غرورآفرین در تاریخ سیاسی جمهوری اسلامی دارد. در طول جنگ تحمیلی و فتح خرمشهر دشمن بعثی و حامیان آن را در سراشیبی سقوط قرار داد و اکنون موشک سوم خرداد دشمن استکباری را در سراشیبی شکست قرار داده است. سرنگونی پهپاد آمریکایی که پیشرفته‌ترین جنگ‌افزار آن کشور به شمار می‌رود معادلات جنگ روانی را به هم زد و دیگر هیچ پرنده متجاوزی توان ورود به آسمان ایران را ندارد. حتی تحلیلگران ارشد نظامی دنیا نیز در مقابل این عزم بزرگ سر فرود آورده‌اند.
در طول ۲۸ سال گذشته راهبرد نظامی و تولیدات خوداتکایی تجهیزات تهاجمی و دفاعی جمهوری اسلامی با هدف مقابله با خصم همیشگی ملت سرافراز ایران شکل گرفته است. رویداد بزرگی که معادلات نظامی و سیاسی دنیا را بر هم زد، تنها بخشی از این قدرت است که با توکل به خدای متعال مولفه‌های امنیت ملی کشور را بیش از پیش تقویت کرده است.
ما نمایندگان ملت بزرگ ایران ضمن حمایت کامل از سپاه پاسداران انقلاب اسلامی و دیگر نیروهای مسلح کشور با افتخار اعلام می‌کنیم که حامی جان بر کف انقلابی کشور در سایه رهنمودهای مقام معظم رهبری بوده و به آمریکا و دیگر کشورهای آن توصیه می‌کنیم که هر چه زودتر اشتباهات گذشته را متوقف کرده و به امنیت و قدرت جمهوری اسلامی ایران اعتراف کنند.»
انتهای پیام
