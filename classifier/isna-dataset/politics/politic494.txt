جمالی: اگر اروپا در مورد اجرای اینستکس صادقانه عمل کند، ایران همکاری می‌کند
نایب رئیس کمیسیون امنیت ملی و سیاست خارجی گفت که اگر اروپا برای اجرای تعهداتش در مورد اینستکس صادقانه گام بردارد، ایران هم با آن همکاری خواهد کرد.
محمدجواد جمالی در گفت‌وگو با ایسنا، با اشاره به پردازش اولین تراکنش اینستکس اظهار کرد: اروپایی‌ها به عنوان یکی از اجزای مهم برجام حداقل در دو مرحله به تعهدات خود عمل نکردند؛ یکی مقطعی که برجام امضا شد و متأسفانه آنها تعلل کردند و مدام به گفتار درمانی پرداختند و مقطع بعدی پس از خروج ترامپ از برجام بود که قول چند هفته‌ای به ایران دادند اما باز هم تعلل کردند.
وی یادآور شد: اروپایی‌ها ابتدا SPV و بعد اینستکس را مطرح کردند اما چند ماه از طرح این موضوع گذشت و خبری نشد. در حالی که آنها نظم خاصی دارند و کمیسیون‌های مختلف اقتصادی، کشاورزی و سیاسی دارند اما وقتی نوبت به ایران رسید گفتند عاجز هستیم و نمی‌توانیم معجزه بکنیم که حرف‌های آنها نشان دهنده‌ عدم اراده و بی عملی آنها بود تا تعهداتشان را اجرا نکنند.
این نماینده مجلس خاطرنشان کرد: وقتی ایران وارد اقدامات عملی برای کاهش تعهدات برجامی خود شد اروپایی‌ها به دست و پا افتادند، زیرا می‌دانند بعد از ۶۰ روز ما محدودیت غنی سازی را بر می‌داریم و به غنی سازی ۲۰ درصد می‌رسیم. همین موضوع بود که اروپایی‌ها را پای میز مذاکره آورد. اما طبیعتاً عبور از رودخانه با خیس شدن پای آنها همراه است. آنها نمی‌توانند بدون دادن هزینه فقط ما را مجبور به انجام تعهدات کنند.
جمالی خاطرنشان کرد: اروپایی‌ها به تکاپو افتادند و مکرون در یک عقب نشینی آشکار گفت که حتی اگر ایران برجام را نقض کند به تبعیت از آمریکا او را تحریم نمی‌کنیم.
نایب رئیس کمیسیون امنیت ملی و سیاست خارجی مجلس تاکید کرد: همان طور که آقای عراقچی هم گفته اینستکس ضعیف‌تر از SPV است، ولی به شرط این که در جهت فریب ما و خریدن زمان برای آمریکایی‌ها نباشد و حداقل وزارت اقتصاد و بانک مرکزی ما تأیید کنند که آنچه ما می‌خواستیم در یک مسیر حداقلی قرار دارد ما هم با آنها همکاری خواهیم کرد. امیدواریم که اروپا این بار صادقانه برای انجام تعهدش گام بردارد همان طور که ایران هم تاکنون متعهدانه و خویشتن دارانه عمل کرده است.
انتهای پیام
