توقف برخی اقدامات در چارچوب بندهای ۲۶ و ۳۶ برجام، حداقل اقدام تهران است
رئیس جمهور توقف برخی اقدامات در چارچوب بندهای ۲۶ و ۳۶ برجام را به رغم تبلیغات ناصحیح بعضی کشورها، حداقل اقدام تهران در واکنش به نادیده گرفتن روح اصلی برجام از سوی برخی طرف ها دانست و تاکید کرد: آمریکا با اقدامات خود علیه ملت ایران، به جنایت علیه بشریت و تروریسم اقتصادی دست زده است.
به گزارش ایسنا،‌ حجت الاسلام و المسلمین حسن روحانی روز چهارشنبه در جلسه هیات دولت، تحولات هفته گذشته در منطقه و جمهوری اسلامی ایران را بسیار مهم برشمرد و با اشاره به سفر نخست وزیر ژاپن به تهران  و دو اجلاس منطقه ای گفت: در هفته گذشته، مذاکرات بسیار مفید و ارزشمندی با نخست وزیر ژاپن در حوزه روابط دوجانبه، مسایل منطقه ای و بین المللی داشتیم و همچنین دو اجلاس مهم شانگهای و سیکا در کشورهای قرقیزستان و تاجیکستان برگزار شد.
رئیس جمهور  اظهارداشت: در این اجلاس ها و هفت ملاقات دوجانبه حاشیه ای آن، منطق ایران به خوبی تشریح و تبیین شد.
روحانی با بیان اینکه آمریکا به دنبال انزوای ایران و ایران هراسی مجدد است و می کوشد در برابر زیرپا گذاشتن معاهدات و تخلفاتش، هزینه ای پرداخت نکند، گفت: به رغم این تلاش ها ، آمریکا امروز در حال پرداخت هزینه بسیار بالایی در برابر این تخلفاتش است و  به استثنای دو سه کشور کوچک که کار آمریکا را تایید می کنند، مقام و یا کشوری نیست که صبر، متانت و اخلاق ایران را منکر شود.
رئیس جمهور تصریح کرد: همه معتقدند ایران صبر راهبردی و منطق و استدلال داشته و اقداماتش منطبق با مقررات بین المللی بوده و اقدامات اخیر برای کاستن از تعهداتش ، طبق برجام و بندهای 26 و 36 آن است.
روحانی با بیان اینکه «روح برجام از طرف آنها و برخی متعهدان مقابل ما متاسفانه صدمه دیده»، گفت: روح برجام روابط تجاری و بازشدن مسیر اقتصاد است. هدف برجام این بود که ایران بتواند به لحاظ روابط تجاری و اقتصادی در یک شرایط مناسب با دنیا تعامل داشته باشد و از آن طرف، نکته اصلی برجام نظارت آژانس بین المللی انرژی اتمی و اثبات  این موضوع است که فعالیت هسته ای ایران، صلح آمیز است.
رئیس جمهور افزود: ایران تعهدات خود را کاملا انجام داده است. آژانس بر عملکرد ما نظارت می کند و ما طبق مقررات پادمان و البته داوطلبانه، حتی طبق مقررات پروتکل الحاقی عمل می کنیم. به عبارتی روح برجام از طرف ما به طور کامل حراست و حفاظت شده اما اساس برجام و روح برجام از طرف دیگر متعهدان، مورد صدمه جدی قرار گرفته است.
روحانی اظهار داشت: کاری که ما انجام می دهیم علیرغم اینکه برخی از کشورها تبلیغات ناصحیح می کنند، حداقل اقدام ایران است. طرف مقابل نه تنها تعهداتش را انجام نداده بلکه آن را کاهش داده و روح اصلی برجام را که گشایش بخش اقتصادی و  تجارت و روابط اقتصادی مناسب ایران با جهان است، زیر علامت سوال قرار داده  است.
رئیس جمهور تاکید کرد: بنابر این هیچکس نمی تواند به ایران اعتراض کند و یا ما را مورد سرزنش قرار دهد. ما طبق قانون و در چارچوب مقررات عمل می کنیم و البته اگر اهداف ما تامین نشود بعد از 60 روز که از 18 اردیبهشت محاسبه می شود، اقدامات جدیدی را که قبلا اعلام کرده ایم انجام می دهیم. در عین حال چنانچه آنها در این دوره به تعهدات خود عمل کنند، همه اقداماتی که در 60 روز اول و یا احتمالا 60 روز دوم  انجام گرفته، به نقطه اول برمی گردد و مشکلی ایجاد نمی شود، این منطق صریح ایران است.
روحانی با بیان اینکه اقدامات امروز آمریکایی ها علیه ملت ایران صرفا تحریم نیست، گفت: کسی نگوید که امریکا ما را تحریم کرده است، چرا که این تحریم نیست بلکه یک جنایت علیه بشریت است. اگر آنها برخی صنایع حساس ما را تحریم می کردند می شد اسم آن را تحریم گذاشت اما وقتی زندگی مردم، مواد غذایی و نیازمندی های مردم را مورد تحریم قرار می دهند، نام آن «جنایت علیه بشریت و تروریسم اقتصادی است».
رئیس جمهور با تاکید بر اینکه آمریکا به تروریسم اقتصادی دست زده و باید در پیشگاه افکار عمومی جهان و مردم ایران در تاریخ پاسخگو باشد، گفت: لازم است منطق خود را تبیین کنیم و خوشبختانه در ملاقات های دو جانبه ای که در این سفر داشتیم یکی از تجلیل هایی که توسط رهبران بزرگ از ایران می شد، صبر راهبردی و اخلاقی ایران بود که به تعهدات خود پایبند مانده است.
روحانی با بیان اینکه اقدامات و فعالیت های ایران در دشمن ایجاد یاس کرده است، اظهارداشت: یک نکته بسیار مهمی که تقریبا همه سران در ملاقات ها اذعان داشتند این بود که ایران طرف مقابل را مایوس کرده است.
رئیس جمهور تاکید کرد: امروز هیچکس تردید ندارد که برنامه آمریکا که در اردیبهشت پارسال با تحریم ها آغاز شد و فکر می کرد به این طریق، اساس نظام را متزلزل می کند و مردم را از نظام بر می گرداند، صد درصد شکست خورده است.
 روحانی با بیان اینکه خود آمریکایی ها در جلسات خصوصی به این موضوع اعتراف می کنند، گفت: براساس برخی گزارش ها که به طور رسمی به دست ما رسیده ، آمریکایی ها در جلسات مهم با رهبران دنیا گفته اند که ما شکست خوردیم و مسیری که انتخاب کردیم نادرست بوده است و حتی رئیس جمهور آمریکا در یکی از جلسات مهم سیاسی به یکی از رهبران دنیا گفته که همه این کارها را این آقا  ( اشاره می کند به بولتون) کرده و او فکر می کرد که ما اگر به ایران فشار بیاوریم، می توانیم این کشور را به زانو در آوریم و حالا خودش هم فهمیده که اشتباه کرده است.
رئیس جمهور با اشاره به اینکه این مسئله بسیار مهمی است و جمهوری اسلامی کار بزرگی را انجام داده است، تصریح کرد: یک وقتی طرف مقابل در خانه خصوصی و درجمع مشاوران نزدیکش می گوید که شکست خوردیم اما یک وقتی در جمع دیگر رهبران دنیا به شکست خود اعتراف می کند که این بسیار مهم است.
روحانی با اشاره به اینکه حداقل دو نفر از آن رهبران اعتراف به شکست آمریکا را اعلام کرده اند  اظهار داشت: البته ما نیازی به اعتراف آنها نداریم که آمریکا دچار شکست شده است زیرا مردم ما  برغم اینکه در زندگی خود سختی را احساس می کنند اما مطمئن هستند که نظام جمهوری اسلامی ایران عاقلانه، بدون عجله و حساب شده و منطقی کار را انجام می دهد.
 رئیس جمهور ادامه داد: هم مردم ایران و هم مردم دنیا معترف هستند که در این ماجرا ایران مظلوم است و طرف مقابل یعنی آمریکا دست به عمل نامعقولی زده و این موفقیت بسیار بزرگی است.
روحانی با تاکید بر اینکه آمریکا نتوانست ما را منزوی کند بلکه خودش منزوی شد و در ایجاد ایران هراسی نیز موفق نشد، گفت: امروز همه دنیا از امریکا هراس دارند و این جمله را می گویند که ما با یکجانبه گرایی مخالف هستیم.
رئیس جمهور گفت: یکجانبه گرایی آمریکا همانی است که برای افکار عمومی دنیا، قدرتها و دولت ها هراس و نگرانی ایجاد کرده است چون  به طور مداوم مقررات بین المللی و تعهدات دوجانبه و چند جانبه را زیر پا می گذارد.
روحانی با اشاره به زیر پا گذاشتن تعهدات بین المللی و چند جانبه همچون شرایط اقلیمی، پاسیفیک و نفتا و مقررات چند جانبه و بین المللی از سوی آمریکا، افزود: این اقدامات آمریکا است که نگرانی ایجاد کرده و دنیا این نگرانی را تحت کلمه یکجانبه گرایی تبیین و بیان می کند.
 رئیس جمهور تاکید کرد: آمریکایی ها باید بدانند که این مسیر آنها به نتیجه نخواهد رسید و موفقیت را بدست نخواهند آورد.
روحانی در ادامه با بیان اینکه در مذاکراتی که با رهبران چین و روسیه در سفر اخیر داشتیم مطالب بسیار مهمی مطرح شد، اظهار داشت: در این دیدارها درخصوص مسائل مهمی رایزنی و گفت و گو کردیم و نظرات ما با چین و روسیه در مسائل منطقه ای و جهانی بسیار نزدیک است.
رئیس جمهور با اشاره به اینکه رهبران دو کشوربه صراحت این مسئله را قبول دارند که تحریم آمریکا علیه ایران یک اقدام ناپسند و غیر قانونی است، تاکید کرد: آنها همچنین تاکید کردند که ما روابط اقتصادی، سیاسی، علمی، فرهنگی، منطقه ای و بین المللی خود را همچنان ادامه می دهیم.
روحانی همچنین اظهار داشت: در ملاقات های اخیر با آقایان شی جین پینگ و  ولادیمیر پوتین لحن حمایت آنها از ایران جدی تر از گذشته بود. البته در گذشته نیز آنها حمایت خود را از ایران بیان می کردند اما در ملاقات های اخیر لحن روشن تر و جدی تری از آنها دیدم.
 رئیس جمهور با بیان اینکه چین و روسیه دو کشوری هستند که امروز با ما روابط راهبردی دارند و ما برای این روابط اهمیت زیادی قائل هستیم، گفت: روابط نزدیک ما با آسیا، ژاپن و چین باعث شده که عده ای در همان روز که نخست وزیر ژاپن میهمان ما در تهران است به دو کشتی نفتکش حمله کنند.
روحانی افزود: همه دیدند که جمهوری اسلامی ایران در این حادثه همه توان خود را بکار برد تا ملوانان و خدمه کشتی را نجات دهد و سازمان بنادر و کشتیرانی و سایر نیروهای ما در منطقه همه تلاش خود را انجام داده و خدمه کشتی را نجات دادند و بعد از پذیرایی با پرواز مناسب آنها از کشور خارج شدند.
 رئیس جمهور افزود: به جای اینکه از اقدام انسان دوستانه ما تجلیل و از ایران و میهمان ایران عذرخواهی کنند، یک بازی سیاسی و تبلیغاتی را در دنیا آغاز کردند، که البته کسی جز آمریکا، انگلیس و اذنابشان  یعنی یکی دو کشور کوچک منطقه، کسی این حرفها و بازی را باور نکرد.
روحانی با بیان اینکه «جمهوری اسلامی ایران در طول تاریخ و برای هزاران سال از این آبراه حراست و حفاظت کرده و بحث امروز و دیروز و یکماه و دوماه نیست»، گفت: امروز که کشتی های ارتش جمهوری اسلامی نه تنها در دریای عمان بلکه در دیگر مناطق و آبراه ها هم حضور دارند، برای کمک به آزادی کشتیرانی و مبارزه با تروریسم است.
رئیس جمهور با اشاره به اینکه امروز کسی که در دنیا خود تروریست اقتصادی است، می خواهد علیه جمهوری اسلامی ایران مدعی شود، تصریح کرد: رئیس جمهور آمریکا اعلام کرده یک نگرانی نسبت به ایران بیشتر ندارد و آن سلاح هسته ای است که البته این هم از زبان رئیس جمهور آمریکا کمی عجیب است زیرا تنها کسی که در دنیا از سلاح هسته ای علیه انسان های بی گناه استفاده کرده، آمریکا بوده است.
روحانی افزود: اگر برفرض چنین هدفی هم داشته باشند باز بهترین راه برای رسیدن به آن برجام است؛ برجام بهترین راه برای حراست از این مسئله بوده است؛ و اگر همه اینها هم نباشد و مقررات بین المللی هم نبود، فتوایی داریم که در برابر آن شرعا متعهد هستیم.
رئیس جمهور خاطرنشان کرد: اینکه از یک طرف فشار اقتصادی بر ما وارد کنند و از یک طرف دعوت به مذاکره کنند، نزد هیچ سیاستمدار و انسان عاقلی معقول به نظر نمی آید.
روحانی با بیان اینکه دعوت به مذاکره با اعمال فشار به معنای تسلیم است، گفت: نشستن پای میز مذاکره با کسی که اعمال فشار بر ملت ایران را ادامه می دهد، جز تسلیم معنای دیگری ندارد؛ اگر آنها مذاکره می خواهند و صداقت دارند باید زمینه مذاکره را فراهم کنند و آن داشتن صداقت، برداشتن همه تحریم های ظالمانه، احترام به ملت ایران و قبول نظامی است که با رای مردم به وجود آمده است.
رئیس جمهور ادامه داد: اینکه با فشار به دنبال مذاکره باشند و تصور کنند که از این طریق می توانند افکار عمومی مردم ایران و جهان را تحت تاثیر قرار دهند مسیری نادرست و اشتباه است.
روحانی در بخش دیگری از سخنان خود با بیان اینکه امسال در آغاز بهار ضمن بارش باران رحمت و نعمت خدا به خاطر فشاری که به واسطه سیل بر زندگی مردم وارد شد سختی هایی داشتیم، گفت: باید هرچه زودتر مشکلات زندگی مردم در مناطق سیل زده را ترمیم کنیم و به آنان رسیدگی کنیم.
رئیس جمهور اظهار داشت: پایان بهار روزهای خوشی است؛ در روزهای پایانی بهار شاهد رشد در کشاورزی، تولید، محصولات باغی و زراعی و تحرکات مثبتی در دامپروری و تولید صنعتی و معدن و صادرات هستیم به گونه ای که در دوماه اول امسال صادرات کشور از لحاظ وزنی 8 درصد بیش از دو ماه پایانی سال گذشته است و این نشان می‌دهد کشور در مسیر تحرک است.
روحانی خاطرنشان کرد: هیچ تردیدی ندارم که اگر همه اعم از دولت، مجلس، قوه قضائیه، نیروهای مسلح و همه ارکان کشور تحت هدایت مقام معظم رهبری دست به دست هم بدهیم امسال به خوبی می توانیم از مشکلات عبور کنیم و حتی شاخص ها در پایان سال حتما از شاخص های پایان سال قبل بهتر خواهد بود و همه علائم این را نشان می دهد که شرایط بهتر خواهد بود.
رئیس جمهور بهره برداری از طرح ها و پروژه های بزرگ و مهمی مانند افتتاح ترمینال سلام در فرودگاه امام خمینی(ره) را  نشانه قرارگرفتن کشور در مسیر تحرک عنوان کرد و گفت: مردم در همه ماههای سال جاری شاهد افتتاح های بزرگ در کشور خواهند بود.
روحانی با تقدیر از تلاش های همه بازرگانان، کارآفرینان و صادرکنندگان کشور، اظهار داشت: آنها در این دوسه ماه اول سال جاری بهتر از سال گذشته عمل کرده و همکاری و هماهنگی بیشتری با بانک مرکزی، وزارت اقتصاد و دارائی و گمرکات و دستگاه های دولتی داشتند.
رئیس جمهور تاکید کرد: اگر همه بازرگانان، تجار و کارآفرینان بر اساس توافقاتی که انجام شده ارز خود را به چرخه اقتصاد برگردانند، کشور به خوبی حرکت خود را انجام می دهد و هیچ مشکلی نخواهیم داشت و امروز خود بازرگانان، تولیدکنندگان و کارآفرینان متوجه هستند که باید در راستای منافع ملت و کشور با هم همکاری و حرکت کنیم.
روحانی با بیان اینکه باید مدیریت و نظارت‎ها را بر توزیع کالاها و رسیدن اجناس و اقلام به دست مردم افزایش دهیم، افزود: البته دو سال است که از مجلس شورای اسلامی خواستار مجوز برای تشکیل وزارت بازرگانی هستیم؛ چرا که وزارت بازرگانی صادرات کشور را رونق داده، واردات را به درستی کنترل و بازار را به خوبی نظارت خواهد کرد.
رئیس جمهور ادامه داد: امروز یک وزارت خانه تولید کشاورزی و یک وزارت خانه هم تولید صنعتی و معدنی می‌کند و در کار خود هم فعال هستند؛ اما نمی‌توانند بازرگانی را بچرخانند چراکه تخصص و قدرت این کار را ندارند و نمی شود میان آنها هماهنگی ایجاد کرد.
روحانی افزود: اگر وزارت بازرگانی تاسیس بشود، هفته بعد زندگی مردم و وضع بازار بهتر می شود و این مسئولیت مجلس شورای اسلامی است که البته همیشه در روزهای سخت در کنار دولت بوده و همکاری کرده است و امروز هم حتما در کنار دولت است و امیدوارم این قدم مهم از سوی آنان به خاطر زندگی مردم و کنترل به موقع صادرات و واردات و قیمت اجناس، برداشته شود.
رئیس جمهور افزود: معمولا جنسی را صادر می کنیم و وقتی بازار داخلی با مشکل مواجه شد و قیمت اجناس بالا رفت به فکر کنترل قیمت و تامین بازار می افتیم و این نمی شود؛ چراکه قیمت ها هنگام  بالا رفتن، بسیار سریع و در بازگشت به قیمت های قبل، بسیار کند است و این روند به خاطر عدم برنامه ریزی و وجود متولی کار است.
روحانی با تاکید بر اینکه باید روابط بانکی را با دنیا توسعه دهیم، گفت: این روابط بدون تصویب دو لایحه ای که در مجمع تشخیص مصلحت نظام باقی مانده، به راه نمی افتد و دچار مشکل می شویم.
رئیس جمهور ادامه داد: به خاطر بحثهای جزیی و منافع بسیار ناچیز، منافع بسیار کلان را از دست می دهیم؛ این معامله خسارت بار است که ارزنی را بگیرید و کوهی را از دست بدهید؛ امروز داریم ارزن می گیریم و کوه منافع ملی را از می دهیم.
روحانی تصریح کرد: فردا اگر روابط بانکی ما با دنیا دچار مشکل شد، مردم نگویند دولت ناکارآمد است؛ دولت کارآمد است؛ چرا که به موقع لوایح را تهیه و به مجلس فرستاده و خوشبختانه مجلس نیز همکاری کرده و مجلس و دولت در این زمینه سرافراز هستند؛ اما در عین حال مردم توقعاتی دارند که همه نهادها و بخشها باید در این زمینه تلاش کنند.
رئیس جمهور اظهار داشت: منافع ملی برای ما اهمیت دارد؛ شعار مهم نیست؛ ما باید منافع ملی و زندگی مردم را تضمین کنیم تا در آینده تاریخ نسبت به ما درست قضاوت کند.
روحانی با بیان اینکه ذخایر کالاهای اساسی کشور امروز از همیشه بیشتر است، گفت: بر اساس آمار کالاهای اساسی که امروز و طی سه ماهه گذشته در بندر امام خمینی(ره) وجود دارد، نسبت به سال گذشته در همین مدت 78 درصد افزایش داشته است؛ این به معنای آنست که مردم هیچ نگرانی برای تامین کالاهای اساسی نباید داشته باشند.
رئیس جمهور خاطرنشان کرد: سال گذشته تا این موقع 3 میلیارد دلار برای کالاهای اساسی پرداخت شد و تا به امروز 4.5 میلیارد امسال برای کالاهای اساسی پرداخت شده است؛ پس دولت کاملا به فکر بوده و آنچه مورد نیاز جامعه است خریداری و وارد می شود و این علی رغم عدم وجود وزارت بازرگانی است و دولت تلاش می کند که مردم زندگی خوبی داشته باشند.
روحانی در بخش دیگری از سخنان خود با تاکید بر اینکه مسئله مبارزه با فساد بسیار دولت بسیار حائز اهمیت است، افزود: دولت با برنامه ریزی دقیق و درست خود و جلوگیری از رانت ها، قوه قضائیه با اقدامات دقیق قضایی خود و مجلس با قانون گذاری به موقع و درست و همه ارکان کشور  باید در این راستا تلاش کنند.
رئیس جمهور ادامه داد: اگر مشکلات زندگی دو برابر امروز باشد اما مردم در این کشور رانت، فساد و دلالی‌های نا به جا نبینند، تحمل خواهند کرد؛ آنچه برای مردم غیرقابل تحمل است اینست که عده ای بخواهند با سختی زندگی کرده و عده ای دیگر اموال مردم را تاراج کنند.
روحانی با اشاره به سوء استفاده هایی که برخی با دریافت ارز 4200 تومانی و ارز نیمایی در واردات کالا داشته و پرفورم های نادرست ایجاد کردند، گفت: آنها به ظاهر تصور می کنند که با این اقدامات سردولت، بانک مرکزی، وزارت اقتصاد، وزارت کشاورزی یا گمرکات کلاه می گذارند اما در حقیقت سر خودشان و ملتشان کلاه گذاشته اند.
رئیس جمهور خاطرنشان کرد: باید همه توان خود را برای مقابله با فساد به کار بگیریم و دولت خوشبختانه در اقدامی مهم لایحه شفافیت را در این راستا  تهیه و به مجلس فرستاد و امیدواریم نمایندگان محترم به موقع این لایحه را تصویب کنند تا دولت بتواند آن را به اجرا برساند و مردم بتوانند شاهد فضای آرام تر، اخلاقی تر و شرایطی باشند که اطمینان بیشتری به آینده خود داشته باشند.
روحانی افزود: معتقدیم بهترین راه برای جلوگیری از مفاسد شفافیت است؛ اگر همه چیز آشکار، روشن و شفاف باشدو مردم بر آن اشراف داشته باشند، هیچ نظارتی بالاتر از نظارت مردم نیست.
انتهای پیام
