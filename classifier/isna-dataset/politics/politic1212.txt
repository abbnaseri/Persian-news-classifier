رانندگی بدون گواهینامه، بیشترین پرونده ورودی در دادگاه کیفری ۲ قم
معاون قضایی دادگستری شهرستان قم، گفت: در سال ۹۷ بیشترین پرونده ورودی به دادگاه کیفری دو، مربوط به رانندگی بدون گواهینامه با بیش از ۹هزار پرونده بوده است.
به گزارش ایسنا، حجت الاسلام محمود طالبی در این باره اظهار کرد: ۹۵ درصد پرونده‌های کیفری در شهرستان قم در دادگاه‌های کیفری دو رسیدگی می‌شود و حجم کاری در این دادگاه‌ها بسیار بالاست.

وی اضافه کرد: در سال ۹۷ شاهد حجم بالای پرونده‌های ورودی به دادگاه کیفری دو بودیم و در کل ۵۱ هزار و۵۰۰پ رونده در یال ۹۷ ورودی پرونده داشتیم، در حالی که این آمار در سال ۹۶، ۳۶ هزار پرونده بود که در سال ۹۷ شاهد رشد ۴۲ درصدی پرونده‌های ورودی بودیم که آمار بسیار بالایی است.

معاون قضائی دادگستری شهرستان قم اظهار کرد: در سال ۹۷ بیشترین پرونده ورودی مربوط به رانندگی بدون گواهینامه با بیش از ۹ هزار پرونده بوده است، سرقت با ۵ هزار و ۹۰۰پ رونده در رتبه دوم پرونده‌های ورودی در استان قم بوده است، رتبه سوم بیشترین پرونده‌های ورودی، مربوط به ایراد صدمات بدنی غیرعمد با ۳ هزار و ۳۰۰پ رونده بود که البته نسبت به سال ۹۶ کاهش داشته است.

وی گفت: در اکثر تصادفات رخ داده، موتور سیکلت یک طرف آن بوده است که باید در این خصوص فرهنگ سازی و اقدامات مناسبی انجام شود؛ ضرب و جرح عمدی، توهین به افراد و تهدید در رتبه‌های بعدی آمار بالای ورودی پرونده‌ها به دادگاه کیفری دو بوده است.

رئیس دادگاه‌های کیفری دو بیان کرد: طرح تعدیل و کاهش رسیدگی به پرونده‌های کیفری در استان قم تدوین شد و بر همین اساس در تیرماه سال ۹۷ استان قم رتبه اول در سرعت رسیدگی به پرونده‌ها معرفی شد و در حال حاضر پرونده فسیلی که مدت رسیدگی به آن طولانی شده باشد، در استان قم نداریم.

وی افزود: رئیس قوه قضائیه تاکید خاصی به تخصصی شدن شعب داشته‌اند و در این خصوص در استان قم اقدامات خوبی انجام شده است تا قضات با آشنایی تکمیلی و بیشتر از تخصصی که قصد قضاوت در آن دارد، قضاوت بهتر و درست تری داشته باشند.

طالبی اظهار کرد: هر عنوان مجرمانه‌ای مانند اوباش گری و چاقو کشی که بار امنیتی و امنیت اخلاقی دارد، به صورت جدی برخورد می‌شود و در دادگاه کیفری دو به صورت تخصصی بررسی می‌شود؛ جرایم امنیتی مربوط به امنیت اقتصادی و اخلاقی نیز می‌شود.

وی در خصوص پرونده فرودگاه قم تاکید کرد: با بررسی‌های انجام شده، مشخص شد تمام هزینه‌هایی که مردم به عنوان سرمایه گذار به مسئولین ساخت فرودگاه تحویل داده بودند، خرج ساخت فرودگاه شده و حتی بیش از آن مقدار نیز هزینه شده و مشکلات مالی باعث تکمیل نشدن فرودگاه شده است.

حجت الاسلام عبدالمجید یزدی معاون فرهنگی دادگستری نیز در این نشست عنوان کرد: دستگاه قضائی افتخار دارد که خدمت‌گذار ملت است، مردم خدمت بی منت می‌خواهند و در حال حاضر باید ین امر را محقق کنیم.

وی افزود: در سال ۹۳ معاونت فرهنگی قوه قضائیه شروع به کار کرد و به تدریج معاونت‌های فرهنگی در دادگستری‌های استان شکل گرفت، وظیفه معاونت فرهنگی، ارتقا فرهنگ و اخلاق در دستگاه قضائی است؛ همچنین افزایش اعتماد عمومی از دیگر وظایف معاونت فرهنگی است که اقدامات در این خصوص در اجرای عدالت اجتماعی بسیار تأثیرگذار خواهد بود.

معاون فرهنگی دادگستری قم بیان کرد: دادگستری استان قم اولین دادگستری در سطح کشور است که توانسته دوره‌های آموزشی را برای اقشار مختلف برگزار کرده است که در آشنایی بهتر با قوانین قضائی بسیار تأثیرگذار است.

وی ادامه داد: در پیشگیری از تخلفات و آسیب‌های اجتماعی نیز اقدامات بسیار خوبی را به انجام رسانده است و این اقدامات در راستای کاهش اینگونه آسیب‌ها ادامه خواهد داشت.

یزدی تصریح کرد: در جهت ارتباط بهتر و استفاده فقهی از علما و مراجع، دفتر رئیس قوه قضائیه در استان قم شکل گرفته است که زمینه ساز اتفاقات خوبی در دستگاه قضائی خواهد بود.

وی ادامه داد: ارتباط با دانشگاه‌ها و برگزاری دوره‌ها برای مسئولین و دانشجویان و همچنین ارتباط با حوزه‌های علمیه و ائمه جماعات و توجیه سازی آنان برای انجام تبلیغ عمومی از جمله اقدامات ترویجی جهت آگاه سازی مردم نسبت به قوانین و جرایم است؛ همچنین تعامل با آموزش و پرورش و برگزاری دوره برای والدین، دانش آموزان و معاونان پرورشی برگزار می‌شود؛ با هماهنگی با سازمان تبلیغات اسلامی نیز مبلغین برجسته برای انجام تبلیغ در جهت کاهش آسیب‌های اجتماعی انتخاب شدند و دوره‌های آموزشی برای آنان برگزار شد.

انتهای پیام
