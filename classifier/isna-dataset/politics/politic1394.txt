خانه تجارت اوراسیا افتتاح شد
خانه تجارت اوراسیا با حضور سفیر و برخی از مسئولان ایران و ارمنستان افتتاح شد.
به گزارش ایسنا، خانه تجارت اوراسیا با حضور سجادی سفیر کشورمان در ارمنستان ، نجفی مشاور عالی وزیر صنعت ، معدن و تجارت جمهوری اسلامی ایران ، آقای عزیزیان دستیار معاون نخست وزیر جمهوری ارمنستان ، آقای پامبوخچیان نماینده مجلس ملی ارمنستان و معاون کمیسیون همگرایی اوراسیا، دکتر امینی رئیس کانون وکلا و هیات همراه  و با شرکت جمعی از بازرگانان مقیم ایرانی و بازرگانان ارمنی در محل خانه تجارت اوراسیا در ایروان افتتاح شد. در این مراسم سفیر کشورمان در سخنانی با اشاره به اقدامات صورت گرفته از جمله لغو روادید بین دو کشور ، افتتاح منطقه آزاد مغری در ارمنستان در کنار منطقه آزاد ارس ایران و  تصویب موافقتنامه تجارت ترجیحی بین جمهوری اسلامی ایران و اتحادیه تجاری اوراسیا در مجلس شورای اسلامی ایران ، افتتاح خانه تجارت اوراسیا را گام دیگری برای گسترش روابط همه جانبه دو کشور برشمرد و اظهار داشت: امنیت تجارت و سرمایه‌گذاری بایستی توسط دولت‌ها تضمین شود تا مشوقی برای حضور و فعالیت فعالین اقتصادی در حوزه‌های تجارت و سرمایه گذاری بین دو کشور باشد.  سجادی با اعلام اینکه خانه تجارت اوراسیا در ارمنستان محلی برای نشست تجار دو کشور  خواهد بود اظهار امیدواری کرد که این مرکز فعالان اقتصادی ایرانی و ارمنی را به یکدیگر نزدیکتر کند. همچنین در این مراسم  آقای عزیزیان دستیار معاون نخست وزیر جمهوری ارمنستان ،  نجفی مشاور عالی وزیر صنعت، معدن و تجارت جمهوری اسلامی ایران و  پامبوخچیان نماینده مجلس ملی ارمنستان در سخنانی با اشاره به روابط دو کشور دوست و همسایه ، افتتاح خانه تجارت اوراسیا را فرصت مغتنمی برای بسط و گسترش همه جانبه روابط خصوصا در حوزه اقتصادی برشمردند و حمایت خود را از فعالیت های خانه تجارت اوراسیا به عنوان مرکزی که باعث نزدیکی بیشتر فعالین اقتصادی دو کشور می شود اعلام داشتند . انتهای پیام
