ظریف مطرح کرد: ضرورت مقاومت در مقابل زیاده خواهی‌های آمریکا
رئیس شورای اجرایی ایران در اتحادیه بین‌المجلس جهانی (IPU)، گفت که وزیر خارجه در دیدار با رئیس اتحادیه بین‌المجالس جهانی بر ضرورت ایستادگی و مقاومت در مقابل زیاده خواهی‌های آمریکا تاکید کرد.
سیده فاطمه حسینی در گفت‌وگو با ایسنا، در تشریح دیدار رئیس اتحادیه بین‌المجالس جهانی با وزیر امور خارجه گفت: در این دیدار محمدجواد ظریف با تاکید بر اینکه دولت آمریکا علیه ملت ایران جنگ اقتصادی به راه انداخته، گفت که ایالات متحده ابایی از این جنگ بی‌شرمانه علیه مردم ایران ندارد.
حسینی ادامه داد: وزیر امور خارجه در این دیدار با بیان اینکه اگر دنیا نسبت به رویکردهای خصمانه دونالد ترامپ رئیس جمهوری آمریکا عقب نشینی کند، مجبور به عقب نشینی دائمی خواهد شد و همیشه باید نسبت به اقدامات و تصمیمات آمریکا تسلیم باشد، گفت که زیاده خواهی‌های رئیس جمهوری ایالات متحده حد سقف ندارد بنابراین باید در مقابله با این زیاده خواهی‌های آمریکا ایستادگی و مقاومت کرد.
به گفته این نماینده مجلس، ظریف همچنین تاکید کرد که رویکرد ایستادگی و مقاومت برای جمهوری اسلامی ایران بسیار حائز اهمیت است.
رئیس شورای اجرایی ایران درIPU با اشاره به اظهارات خانم گابریلا کوئواس بارون در ادامه این دیدار گفت: خانم بارون بر ظرفیت اتحادیه بین المجالس جهانی در بهره گیری از دیپلماسی پارلمانی به ویژه در ایجاد فضای گفت و گو میان کشورها به ویژه منطقه خاورمیانه تاکید کرد و گفت که بهره گیری از این ظرفیت پارلمانی برای کاهش تنش‌ها در منطقه و همچنین ایجاد گفت و گو میان کشورها ضروری است.
به گفته حسینی، رئیس اتحادیه بین المجالس جهانی همچنین با اشاره به برجام، این توافقنامه را به عنوان تجربه‌ای ذی قیمت در جامعه جهانی دانست و گفت که برجام مهمترین دلیلی است که نشان می‌دهد، در عرصه بین المللی می‌توان با چندجانبه گرایی به نتایج درست یافت که بدون تردید به ارتقای صلح و امنیت جهانی کمک می‌کند. انتهای پیام
