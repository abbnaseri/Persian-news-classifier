دفاع بولتون از ترامپ در پی عقب‌نشینی از حمله به ایران
مشاور امنیت ملی آمریکا با اشاره به تصمیم دونالد ترامپ برای لغو حمله به ایران گفت که احتیاط رئیس جمهور نباید به عنوان ضعف تلقی شود.
به گزارش ایسنا به نقل از خبرگزاری فرانسه، جان بولتون مشاور امنیت ملی آمریکا که برای دیدار با مقامات صهیونیستی به سرزمین‌های اشغالی سفر کرده است با اشاره به تصمیم رئیس جمهور آمریکا که می‌گوید در دقایق آخر حمله به ایران را لغو کرد، گفت: نه ایران و نه هیچ بازیگر متخاصم دیگری نباید احتیاط و دوراندیشی رئیس جمهور ترامپ را به عنوان ضعف تلقی کند.
بولتون در ادامه تاکید کرد که ارتش آمریکا بازسازی شده و آماده است.
وی پس از آن این اظهارات را بیان کرده است که دونالد ترامپ، رئیس‌جمهور آمریکا می‌گوید دقایقی پیش از اجرای تصمیمش برای حمله به ایران در پاسخ به سرنگونی پهپاد آمریکایی توسط جمهوری اسلامی آن را لغو کرده است.
بامداد روز پنج‌شنبه گذشته یک پهپاد جاسوسی آمریکا توسط موشک ایرانی هدف قرار گرفت و سرنگون شد.
مشاور امنیت ملی آمریکا همچنین در اظهارات خصمانه خود مدعی شد که ایران کشوری است که خواهان صلح نیست و این کشور نباید به سلاح هسته‌ای دست یابد. وی تصریح کرد که اگرچه رئیس جمهور روز پنج‌شنبه این حمله را متوقف کرد اما هر زمانی در آینده می‌تواند این کار را انجام دهد.
به گزارش ایسنا، رئیس جمهور آمریکا دقایقی پس از آنکه از لغو تصمیمش خبر داد، گفت که علت منصرف شدنش جلوگیری از کشته شدن افرادی بوده که ممکن بود در این حمله جان خود را از دست بدهند.
اما تحلیلگران می‌گویند که دونالد ترامپ به دلیل هزینه‌های غیر قابل جبران و فاجعه باری که چنین اقدامی می‌توانست برای منطقه و آمریکا داشته باشد از حمله به ایران منصرف شد. همچنین یک مقام دولت آمریکا به تازگی گفته است که نگرانی‌ها نسبت به اینکه پهپاد گلوبال هاوک احتمالاً حریم هوایی ایران را نقض کرده بود سبب شد تا آنها از حمله منصرف شوند.
انتهای پیام
