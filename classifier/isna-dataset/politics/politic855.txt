محبی نیا: امیدوارم فیلم اخیر برخورد نیروی انتظامی با دختر جوان صحت نداشته باشد


نماینده مردم میاندوآب در مجلس ضمن اشاره به تاریخ کوتاهی از سرنوشت انقلاب‌های گوناگون اظهار کرد: ما نباید با خطاکاران برخورد خارج از عدل کنیم. امیدوارم فیلمی که اخیراً به نیروی انتظامی نسبت می‌دهند صحت نداشته باشد. اگر صحت داشته باشد وای به حال ما.


به گزارش ایسنا، جهانبخش محبی نیا در جلسه علنی امروز (سه شنبه) مجلس شورای اسلامی در نطق میان دستور گفت: چند انقلاب بزرگ در دنیا وجود داشته است. من در قالب برداشت‌های خودم سرنوشت آنها را منظومه بندی کردم. یکی از انقلاب‌های بزرگ جهان که با صفت کبیر شناخته می‌شود، انقلاب ۱۷۸۹ فرانسه است. نظام سیاسی فرانسه نزدیک به ۱۰۰ سال بین جمهوریت، امپراطوری و استبداد قلیان خورد و دور پیدا کرد و آخر سر دستاوردی جز لیبرالیسم نداشت. ماحصل آن را نیز در تلاش چند صد ساله نخبگان لیبرالیست و ارتباطات و سلطه جهانی آنها می‌بینیم. انقلاب فرانسه بعد از پیروزی دچار یک دوره وحشت و ترور شد. روبسپیر نزدیک به ۳۰ هزار نفر را با گیوتین سر زد که به سرزمینش آزادی و امنیت ببخشد.
نماینده مردم میاندوآب در مجلس در مورد انقلاب ۱۹۱۷ روسیه گفت: هنوز شهر سیبری به عنوان نماد استبداد، تبعید و تجاوز بر حقوق انسانی با ما سخن می‌گوید. بلشویک‌ها نظام سیاسی را دست گرفتند و هزاران هزار نفر بیشتر از انقلاب فرانسه قتل عام کردند. حاصل کار آنها بعد از ۷۰ سال شعار عدالت، حکومت مبتنی بر ناسیونالیسم روسی است.
محبی نیا همچنین در مورد انقلاب چین گفت: انقلاب ۱۹۴۹ چین تحت عنوان انقلاب فرهنگی نزدیک به ۴۵ میلیون نفر آواره و کشته داشت تا بورژوازی و فرهنگ بورژوایی از ذهن‌ها زدوده شود. تصور آنها این بود که نگاه بورژوایی را از تاریخ پاک خواهند کرد و جهان را به دست نگاه دهقانی خواهند سپرد. هم اکنون این انقلاب از نگاه‌های ایدئولوژیک به یک تضاد تجاری رسیده و با آمریکا تجارت می‌کند.
نماینده مردم میاندوآب در مجلس با اشاره به تاریخ کوتاهی از انقلاب اسلامی ایران اظهار داشت: انقلاب اسلامی ایران نسبت به پیاده کردن حدود الهی، تأمین آزادی مردم و نگاه جمهوری و اسلامی تلاش کرده است. ما هم اکنون نگران هستیم. ما نگران این هستیم که انقلاب در مسیر اصلی خود پیش می‌رود یا نه!
ما نگران این هستیم تا خدای ناکرده دره‌های عمیق جهالت و قله‌های بلند نخوت و غروری که حاصل کار انقلاب نیست و در آموزه‌های انقلاب جای ندارد خود را به عنوان رفتار انقلابی تحمیل نکند. ما در راه انقلاب تلاش‌های زیادی کرده‌ایم. از جوان‌ها و نوجوان‌هایی که در زندان‌های شاه تحمل رنج می‌کردند و جنگ تحمیلی هشت ساله تا به حریتی که مورد علی (ع) است برسیم.
وی افزود: پرسش اینجاست که آیا جامعه و نخبگان ما هم اکنون حر هستند و یا گرفتار تملق و سفله پروری هستند. آیا افراد در هر سه قوه با سوار شدن بر مرکب چاپلوسی به منصبی می‌رسند و یا انسان‌هایی را که زبان‌شان تیز و تفکرشان دقیق است در خدمت به انقلاب و اسلام و شریعت و آزادی به کار گرفته‌ایم و یا انسان‌هایی را که زبانشان تیز و تفکرشان دقیق است در خدمت انقلاب، اسلام، شریعت و آزادی به کار گرفته‌ایم.
این عضو کمیسیون برنامه و بودجه مجلس با تاکید بر دوری از افراط تصریح کرد: من نگران این هستم که کج اندیشان و کم اندیشان به انقلاب ما آسیب برسانند. کم اندیشان کسانی هستند که دچار افراط شده‌اند. مقام معظم رهبری نمی‌خواهند ما با همه در جنگ باشیم. ایشان عزت ما را می‌خواهند. بعضی در کشور می‌خواهند که ما با همه بجنگیم. این درست نیست که ما نباید دچار افراط شویم. ما نباید با خطاکاران برخورد خارج از عدل کنیم. امیدوارم این فیلمی که اخیراً به نیروی انتظامی نسبت داده‌اند صحت نداشته باشد چون بچه‌های نیروی انتظامی زحمت زیادی می‌کشند اما اگر صحت داشته باشد وای به حال ما!
انتهای پیام
