انتقاد پمپئو از عدم تصویب لوایح FATF توسط ایران
وزیر امور خارجه آمریکا در اظهاراتی مداخله‌جویانه نسبت به عدم تصویب لوایح FATF انتقاد کرد.
به گزارش ایسنا، مایک پمپئو، وزیر خارجه آمریکا در صفحه توئیتر خود با استفاده از عباراتی واهی نوشت: نظام ایران، سه سال پس از تعهد به برنامه اقدام FATF، در توقف پول‌شویی سیستماتیک و تأمین مالی تروریسم شکست خورده است. روز گذشته، کارگروه ویژه اقدام مالی اقدام تقابلی را انجام داد و خواست تا دیگر اقدامات تقابلی اعمال شوند. اقدامات مخرب ایران تهدیدی علیه امنیت جهانی است.
به گزارش ایسنا، کارگروه ویژه اقدام مالی (FATF) در جلسه روز گذشته خود بار دیگر تعلیق اقدامات تنبیهی علیه ایران را تمدید کرد.
با این حال FATF که مأموریت مقابله با پول‌شویی و تأمین مالی تروریسم را از برنامه‌های اصلی خود می‌داند، به دلیل تصویب نشدن دو لایحه در ایران، خواستار تشدید نظارت کشورهای جهان بر مؤسسات مالی ایران شده است.
در عین حال FATF در بیانیه خود از اعضا و دادگاه‌های قضائی خواسته است که در راستای بیانیه عمومی فوریه سال ۲۰۱۹، نظارت بر شعبات و بخش‌های فرعی مؤسسات مالی واقع در ایران را تشدید کنند.
انتهای پیام
