ضبط ۲۲ هزار لیتر سوخت قاچاق و جریمه میلیاردی متخلف در زاهدان
مدیرکل تعزیرات حکومتی استان سیستان و بلوچستان از کشف حدود ۲۳ هزار لیتر گازوئیل قاچاق در مسیر زاهدان به میرجاوه خبر داد.
به گزارش ایسنا، حیدر میرزایی در خصوص این خبر اظهار کرد: مأمورین یگان امداد شهرستان زاهدان به یک دستگاه کامیون مشکوک شدند که راننده خودرو با بی توجهی به دستور توقف مأمورین متواری و پس از تعقیب و گریز در مسیر زاهدان به میرجاوه خودرو متوقف و در بازدید به عمل آمده مقدار ۲۲ هزار و ۷۴۰ لیتر گازوئیل قاچاق کشف شد.
وی افزود: سوخت‌های مکشوفه در چندین مخزن جاساز شده بود که پس از دستگیری متهم تحویل شرکت پخش فرآورده‌های نفتی منطقه زاهدان شد و در همین راستا پرونده در شعبه هفتم بدوی تعزیرات حکومتی زاهدان مورد رسیدگی قرار گرفت که در مرحله اظهار دفاعیات، متهم به انجام تخلف اقرار کرد.
میرزایی تصریح کرد: شعبه رسیدگی کننده بنا بر اظهارات متهم و مستندات موجود در پرونده و نحوه کشف کالا که همراه با اقدام به متواری شدن از سوی متهم بود؛ تخلف را وارد دانست و قاچاقچی سوخت را به ضبط گازوئیل‌ها و مخازن مکشوفه و پرداخت مبلغ یک میلیارد و ۶۹ میلیون ریال جزای نقدی در حق دولت محکوم کرد.
انتهای پیام
