کشورهای عربی  منطقه در حوزه سیاست خارجی دارای استقلال رأی نیستند 
یک کارشناس مسائل خاورمیانه اظهار کرد: سیاست اصولی جمهوری اسلامی ایران در راستای تعامل با کشورهای منطقه و حوزه خلیج فارس سیاست مبتنی بر مدارا و هم زیستی مسالمت‌آمیز است.


اصغر زارعی در گفت‌وگو با ایسنا با بیان اینکه جمهوری اسلامی ایران در جریان تعامل با کشورهای همسایه خود از جمله کشورهای عربی و حوزه خلیج فارس همواره سعی کرده سیاست منطقی داشته باشد و موضع همکاری‌های متقابل را به پیش ببرد، گفت: اما متأسفانه این سیاست در طی این سال‌ها مورد استقبال کشورهای عربی این منطقه قرار نگرفته و آن هم به خاطر این است که این کشورها در حوزه سیاست خارجی دارای استقلال رأی نیستند و تحت تأثیر فشارها و سیاست‌های کشورهای فرامنطقه‌ای از جمله آمریکا هستند.
وی در مورد طرح پیشنهادی روسیه به سازمان همکاری اسلامی جهت برگزاری گفت‌وگوهایی بین ایران و کشورهای حوزه خلیج فارس گفت: بر اساس آنچه که اشاره شد به نظر می‌رسد این طرح مورد استقبال ایران قرار بگیرد ولی امیدی وجود ندارد که کشورهای حوزه خلیج فارس از جمله امارات، بحرین و عربستان چرخشی متفاوت در سیاست خارجی خود نسبت به ایران داشته باشند.
زارعی با بیان اینکه طرح پیشنهادی روسیه طرحی مبتنی بر همکاری و تعاملات منطقه‌ای است، ادامه داد: ولی با توجه به تجربیات قبلی نمی‌توان انتظار داشت که از سوی عربستان، بحرین و امارات رویکرد مثبتی نسبت به این طرح مشاهده شود. آنها سیاست خصمانه‌ای را نسبت به ایران در پیش گرفته‌اند و در واقع می‌توان گفت "تخاصم عنصر اصلی سیاست خارجی آنها نسبت به ایران است. "
این کارشناس مسائل غرب آسیا با بیان اینکه نوع سیاست حاکم بر کشورهای حوزه خلیج فارس نسبت به ایران دقیقاً به چگونگی تعاملات ایران با آمریکا و رژیم صهیونیستی باز می‌گردد، اظهار کرد: کشورهای این منطقه و اتحادیه عرب به رهبری رژیم آل سعود سیاست اول و اصلی خود رابه تبعیت از آمریکا، بهبود و توسعه روابط با صهیونیست‌ها قرار داده‌اند و در همین چارچوب تلاش کردند که ایران را به عنوان خطر اصلی در منطقه معرفی کنند.
زارعی خاطرنشان کرد: تا زمانی که این رویکرد وجود داشته باشد چشم اندازی نسبت به بهبود روابط ایران و این کشورها وجود ندارد. ایران به دفعات از هر گونه گشایشی نسبت به روابطش با این کشورها از جمله عربستان استقبال کرده است ولی این رویکرد با پاسخ منفی و سوء برداشت این کشورها مواجه شده است.
وی تاکید کرد: آنها به اشتباه تصور کرده‌اند که ایران نیازمند رابطه با آنهاست و این تلقی‌های نادرست و سوء برداشت از سوی آنها به گونه‌ای است که می‌توان بر اساس آن پیش بینی کرد که در آینده نزدیک شاهد تحولی در روابط ایران با این کشورها نخواهیم بود.
انتهای پیام
