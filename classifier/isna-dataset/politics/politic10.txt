تحلیل مرحوم آیت‌الله ربانی‌املشی از امکان وقوع انقلاب اسلامی
مرحوم آیت‌الله محمدمهدی ربانی‌املشی از شاگردان امام راحل بود که با شروع نهضت اسلامی فعالیت‌ها و مبارزات خود را گسترش داد که در این راه بارها دستگیر و تبعید شد. 
به گزارش ایسنا، به نقل از مرکز اسناد انقلاب اسلامی حجت‌الاسلام رسول منتجب‌نیا در کتاب خاطرات خود که توسط مرکز اسناد انقلاب اسلامی منتشر شده روایتی از ارادت آیت‌الله ربانی املشی به امام خمینی دارد که آن را اینگونه نقل می‌کند:
«سفرهایی به اهر و سیرجان انجام دادیم و با دوستانمان در آنجا ملاقات‌هایی داشتیم .همچنین در سفرمان به شهر بابک در آنجا نماز جماعت را به امامت آقای ربانی‌املشی اقامه کردیم و این نماز باشکوه در حالی برگزار شد که جمعیت عظیمی از مردم حضور داشتند. بعد از انجام مراسم نماز به منزل رفته، تا دیروقت به بحث و مذاکره مشغول شدیم. آن شب آقای ربانی‌املشی به من گفت: آقای منتجب‌نیا، من هرچه بررسی می­‌کنم شواهد و قرائنی مبنی بر پیروزی مردم بر رژیم نمی­‌بینم، چون رژیم تا چنگ و دندان مسلح است. و همه­ امکانات تبلیغاتی را هم در اختیار دارد و مردم دست‌خالی هستند؛ اما چیزی را مطمئن هستم و آن این که من سال‌های سال با حضرت امام محشور هستم‌، و بارها از حضرت امام پیش‌بینی‌هایی شنیدم که مطابق با واقع درآمده­ است. ایشان فرمودند که این رژیم رفتنی است «الیس الصبح بقریب» «آیا پیروزی نزدیک نیست؟» از این فرمایش امام دلم گرم است و پیروزی را می­‌بینیم و این امر صرفا به لحاظ اعتماد و اعتقادی است که به امام و کلام ایشان دارم.»
آیت‌الله ربانی‌املشی در ۱۷ تیر ماه سال ۱۳۶۱ درگذشت.
انتهای پیام
