انتقاد کارشناس مستقل سابق سازمان ملل از آمریکا در اعمال تحریم‌های غیرقانونی علیه ایران
کارشناس مستقل سابق سازمان ملل ضمن اشاره به اینکه از سرگیری تحریم های آمریکا علیه ایران غیرقانونی بوده، گفت: ایالات متحده آمریکا فاقد هرگونه حسن نیت در انجام مذاکرات است.
به گزارش ایسنا، آلفرد زایاس، در مورد "ارتقاء نظم بین المللی برابر و دموکراتیک" (از ٢٠١٢ تا ٢٠١٨) در مصاحبه ای با خبرگزاری اسپوتنیک، یک روز قبل از شرکت در سمینار بین المللی تحریم های یکجانبه و آثار آنها در وین که توسط سفرای ایران، کوبا و ونزوئلا برگزار می شود، اظهار کرد: تحریم ها علیه ایران نه تنها غیرقانونی، بلکه غیر عاقلانه بوده و در نهایت نیز ثابت خواهد شد که غیر موثر هستند.
این کارشناس سابق سازمان ملل با تاکید بر اینکه مسیر دیپلماسی همواره باز است و دیپلماسی مبتنی بر حسن نیت است، افزود: با این حال، این دولت آمریکا است که فاقد هرگونه صداقتی است. سیاست، هنر فریب و خودفریبی است، و جان بولتون، مایک پمپئو و ترامپ به دنبال گفتگو نیستند؛ آنها فقط به دنبال زورگویی و قلدری هستند و این، کاملا غیرمنطقی است.
وی همچنین در مورد ادعای ترامپ درخصوص لغو تصمیم حمله خود به ایران جهت جلوگیری از کشتن افراد، اظهار داشت که ترامپ در این مورد بلوف می زند.
زایاس، همچنین با بیان اینکه ترامپ را نباید حتی برای یک لحظه باور کرد، افزود: ایران می تواند ضربات سنگینی به منافع آمریکا بزند، ولی تنها چیزی که ایران می خواهد، احترام می باشد و دوست دارد مانند دیگر کشورها محترم شمرده شود.
 وی، در پایان در مورد اتفاقات اخیر تنگه هرمز و انفجار چند نفت کش که آمریکا و انگلیس آن را به گردن ایران انداخته اند، افزود: برعکس این نظرات، این اتفاقات به دستور ایران انجام نشده است، چرا که ایران از این قضیه هیچ منفعتی به دست نمی آورد. امنیت منطقه خاورمیانه از اوایل ماه می و حضور بیشتر نظامی آمریکا به دلیل آنچه که بولتون از آن به عنوان پیام روشن به ایران یاد کرده، به خطر افتاده است.
وی، همچنین با رد ویدئوی انتشار یافته توسط ارتش آمریکا که ادعا شده قایق های ایران در حال برداشتن یک مین از یکی از تانکرهای منفجره در خلیج فارس هستند، افزود: بر روی این قایق ها هیچ نام و نشانی از ایران ثبت نشده است.
انتهای پیام
