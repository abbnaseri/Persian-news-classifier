جانشین سازمان پدافند غیرعامل کشور:در انقلاب بن بست نداریم
جانشین سازمان پدافند غیرعامل کشور با تاکید بر اینکه ما در انقلاب بن بست نداریم، افزود: دشمن‌شناسی از اصل‌های مهم در پیروزی مقابل دشمنان است.
به گزارش ایسنا، سردار علی‌اصغر زارعی در همایش روز بسیج اساتید که در تالار حکمت دانشگاه گیلان برگزار شد، با گرامیداشت یاد و خاطره شهید  مصطفی چمران اظهار کرد: شهید چمران الگوی برجسته برای اساتید بسیجی است.
وی با اشاره به بیانیه گام دوم انقلاب رهبری و بیان آن در جلسات مختلف تصریح کرد: بیانیه گام دوم انقلاب باید در تمام جلسات تببین شود زیرا مقام معظم رهبری برای کلمه کلمه آن زمان زیادی گذاشته اند.
جانشین سازمان پدافند غیرعامل کشور با تاکید بر اینکه ما در انقلاب بن بست نداریم، افزود: دشمن‌شناسی از اصل‌های مهم در پیروزی مقابل دشمنان است.
وی با اشاره به تغییر استراتژی دشمنان در مقابل کشورمان گفت: امروز در بسیاری از حوزه‌ها، مبارزه عینیت پیدا کرده و جنگ به عرصه‌های اقتصاد، فرهنگ، مسائل اجتماعی، مسائل علمی زیستی، فضای سایبری و مجازی کشیده شده و نمود پیدا کرده است.
زارعی با بیان اینکه دشمن شناسی یکی از عوامل بسیار مهم در به نتیجه رسیدن نهضت ها است، گفت: از علل شکست نهضت ملی شدن صنعت نفت، اعتماد و پناه بردن دکتر مصدق به آمریکایی ها و ایجاد اختلاف و تفرقه بین دکتر مصدق و آیت الله کاشانی توسط انگلیسی ها بود. 
وی تصریح کرد: بیش از 22 درصد نفت و گاز تولیدی جهان در آمریکا مصرف می‌شود، چرا که قاعدتاً آن‌ها باید تابع کشورهای تولید کننده باشند، اما رابطه برعکس است و آن‌ها تعیین کننده هستند.
جانشین سازمان پدافند غیرعامل کشور با اشاره به توانمندی جوانان نظام مقدس اسلامی در ساخت و انجام بسیاری از برنامه ها و اعتراف آمریکا و کشورهای اروپایی به این توانمندی، افزود: در زمینه برنامه های هسته ای نیز این توانمندی به نمایش گذاشته شد.
وی قدرت منطقه ای ایران را فوق العاده عنوان کرد و گفت: نابودی داعش در منطقه که سردار سلیمانی زودتر نوید آن را داده بود؛ به معنای آن است که قدرتی در منطقه وجود دارد که می‌تواند برنامه‌های آمریکا را خراب کند.
جانشین سازمان پدافند غیرعامل کشور در پایان خاطرنشان کرد: آمریکایی‌ها اذعان کردند که اگر نتوانند جمهوری اسلامی را تا 2019 ساقط کنند باید از منطقه خارج شوند.
انتهای پیام
