انور قرقاش به پرواز پهپاد آمریکایی از خاک امارات اعتراف کرد
وزیر مشاور امارت در امور خارجه اعلام کرد که پهپاد آمریکایی ساقط شده توسط ایران از خاک کشورش برخاسته بود.
به گزارش ایسنا به نقل از روزنامه القدس العربی،انور قرقاش،وزیر مشاور امارات در امور خارجه در گفت و گو با روزنامه ایتالیایی"لاریبابلیکا" اعلام کرد: پهپاد آمریکایی که ایران آن را سرنگون کرد از خاک کشور ما پرواز کرده بود.
وی افزود:آمریکا در کویت،قطر،امارات و بحرین پایگاه نظامی دارد.
این مقام اماراتی که از روز چهارشنبه به روم پایتخت ایتالیا سفر کرده و با وزیر خارجه این کشور دیدار و گفت وگو کرده است مدعی شد که پهپاد آمریکایی بالای تنگه هرمز و در حریم بین المللی ساقط شد و غیرممکن است که این پهپاد وارد حریم ایران شده باشد.
روابط عمومی کل سپاه پاسداران انقلاب اسلامی پیش از این در اطلاعیه‌ای اعلام کرده بود که در نخستین ساعات بامداد روز پنجشنبه (۳۰ خرداد) یک فروند پهپاد جاسوسی "گلوبال هاوک " امریکا بعد از تجاوز به حریم سرزمینی جمهوری اسلامی ایران در منطقه روبروی کوه مبارک استان هرمزگان، هدف آتش پدافند نیروی هوا فضای سپاه پاسداران انقلاب اسلامی قرار گرفت و سرنگون شد.
چند ساعت بعد از اینکه سپاه از سرنگونی یک فروند پهپاد جاسوسی آمریکا در مرز هوایی ایران خبر داده بود، دونالد ترامپ، رئیس جمهور آمریکا در صفحه رسمی خود در توئیتر نوشت: ایران اشتباه بزرگی مرتکب شده است.
محمد جواد ظریف، وزیر امور خارجه ایران نیز در توئیتر نوشت: «در ساعت 14:.. بامداد پهپاد آمریکایی در حالت پنهان از امارات پرواز کرد و حریم هوایی ایران را نقض کرد. این پهپاد در ساعت ۰۴:۰۵ در مختصات 25°59'43"N 57°02'25"E در نزدیک کوه مبارک هدف قرار گرفت. ما قطعات پهپاد نظامی آمریکا را در آب‌های قلمرو خودمان، جایی که این پهپاد ساقط شد جمع‌آوری کرده‌ایم.»
وزیر امور خارجه کشورمان در این توئیت علاوه بر ارائه مختصات محل سقوط این پهپاد، دو نقشه را منتشر کرده که نشان می‌دهد این پهپاد پس از نقض حریم هوایی ایران، هدف قرار گرفته است.
همچنین نماینده دائم جمهوری اسلامی ایران در سازمان ملل، در نامه‌ای به آنتونیو گوترش دبیرکل این سازمان که نسخه‌ای از آن برای رئیس شورای امنیت سازمان ملل نیز ارسال شده است اعلام کرد: این اقدام پس از اخطارهای مکرر به پهپاد مذکور و طبق حق ذاتی ایران در دفاع مشروع از خود طبق ماده ۵۱ منشور سازمان ملل، صورت گرفته است.
در این نامه ضمن اعلام اینکه این اقدام آمریکا نقض حقوق بین‌الملل و منشور ملل متحد، بویژه بند ۴ ماده ۲ آن بوده و مسئولیت بین‌المللی آمریکا را در پی دارد، این عمل به شدیدترین لحن ممکن محکوم شده است.
روانچی با بیان اینکه "کشورمان در پی جنگ نیست"، اعلام کرده که در عین حال ایران حق مسلم خود را برای اتخاذ هرگونه اقدام لازم در مقابل نقض سرزمین خود محفوظ می‌دارد و مصمم است قاطعانه از مرزهای هوایی، آبی و خاکی خویش دفاع کند.
انتهای پیام
