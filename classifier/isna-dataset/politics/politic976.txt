پرداخت تسهیلات مهم‌ترین راهکار حمایت از واحدهای کوچک و متوسط است
وزیر صنعت، معدن و تجارت پرداخت تسهیلات را مهم‌ترین راهکار تقویت واحدهای صنعتی کوچک و متوسط دانست و ابراز امیدواری کرد که نسبت به پرداخت این تسهیلات تسریع شود.
به گزارش ایسنا، رضا رحمانی در جلسه علنی بعد از ظهر امروز دوشنبه مجلس شورای اسلامی در پاسخ به سوال نماینده زابل درباره اقدامات این وزارتخانه برای بنگاه‌های کوچک و متوسط گفت: ۹۲ درصد تعداد واحدهای صنعتی ما کوچک و متوسط هستند که ۴۵ درصد اشتغال صنعتی را تشکیل می‌دهند و به دلیل اهمیت آن وزارت صنعت، معدن و تجارت آن را جزو برنامه‌های خود قرار داده و ما به لحاظ عملی و میدانی ورود کردیم و سعی کردیم از منابع موجود حداکثر استفاده را کنیم تا این بخش مهم را به جایگاه حقیقی‌اش برسانیم.
وی اضافه کرد: ما به نقش و جایگاه صنایع کوچک و متوسط معتقدیم، علی‌رغم این‌که کمبودهای بودجه هم وجود دارد اما برنامه‌ریزی لازم را داشته‌ایم. از جمله در وزارت صنعت، معدن و تجارت طرحی به نام رونق تولید داریم و مصوبه مجلس شورای اسلامی در خصوص تبصره ۱۸ نیز شاه بیت کارهای ما برای اشتغالزایی بوده است.
وزیر صنعت، معدن و تجارت با بیان این‌که طرح رونق تولید برای تقویت صنایع کوچک و متوسط است، ادامه داد: ما می‌دانیم این واحدها در تحریم زود آسیب می‌بینند، لذا به دنبال برنامه‌هایی برای احیاء و بازفعال کردن آنها هستیم. بستر حمایت از این واحدها را هم فراهم کردیم که متداول‌ترین راهش تامین تسهیلات است. در همین راستا واحدهایی که چک برگشتی و بدهی غیرجاری داشتند مستثنا شدند تا از آنها حمایت شود.
رحمانی با اشاره به نوسازی و بازسازی صنایع کوچک و متوسط و ایجاد کلینیک‌های صنعتی در نقاط مختلف کشور، گفت که جهت‌گیری وزارت صنعت در جهت حمایت از صنایع کوچک و متوسط بوده است.
وی در بخش دیگری از اظهاراتش یادآور شد: کشورهای مختلف دنیا در حوزه صنایع کوچک مدل‌هایی را مورد توجه قرار دادند و ما بخشی از اینها را شروع کردیم که یکی از آنها خوشه‌های صنعتی است و طی چند سال اخیر ۶۷ خوشه را به اتمام رساندیم اینها واحدهایی هستند که همه جای کشور قرار دارند که محصولات و خدمات مشترکی دارند و یکدیگر را پوشش می‌دهند.
وزیر صنعت، معدن و تجارت در ادامه با تاکید بر ضرورت ارتباط صنایع بزرگ با کوچک یادآور شد: یکی از مواردی که به صنایع کوچک آسیب می‌زند عدم قرار گرفتن آنها در زنجیره ارزش تولید است تا این لحظه بالای ۱۰۰۰ واحد در رشته‌های مختلف شناسایی شدند که پای کار آمدند و قرار است در استان‌های مختلف در کنار هم قرار گیرند و به واحدهای بزرگ وصل شوند تا تعامل سازنده‌ای بین آنها ایجاد شود که این یک راهکار تقویت واحدهای کوچک و متوسط است. ما همچنین بانک اطلاعاتی ایجاد کردیم تا این واحدها به کارفرماهای ملی و بین‌المللی معرفی شوند و از نظر حقوقی، پرسنلی، منابع انسانی، تکنولوژی و بازاریابی خدمات داده می‌شود.
رحمانی با اشاره به شناسایی شرکت‌هایی که قابلیت فعالیت به عنوان شرکت دانش‌بنیان داشتند، افزود: تعدادی از اینها دانش‌بنیان شدند و مورد حمایت قرار گرفتند.
وی با اشاره به اقدامات این وزارتخانه در مناطق محروم یادآور شد: ما در این مناطق برای اتمام پروژه‌ها تلاش کردیم از جمله در سیستان پروژه‌های متعددی داریم اگرچه در گذشته در این زمینه سهل‌انگاری شده بود. در مورد شهرک صنعتی زابل هم مجوزهای لازم را دادیم و برای دریافت تسهیلات هم پیگیری‌هایی داشتیم که امیدواریم آثار این اقدامات در همه جای کشور مشهود باشد.
وزیر صنعت، معدن و تجارت با بیان این‌که این واحدها در حوزه مالی نیاز به حمایت بیشتری دارند، افزود: برای توسعه واحدهای کوچک و متوسط اولین اقدام پرداخت وام بانکی است که امیدواریم تسریع شود.
رحمانی همچنین در واکنش به اظهارات نماینده زابل برای انجام اقداماتی در سیستان و بلوچستان گفت: پیگیری‌های لازم انجام شده و این وزارتخانه برای سیستان و بلوچستان برنامه‌ ویژه‌ای دارد.
انتهای پیام
