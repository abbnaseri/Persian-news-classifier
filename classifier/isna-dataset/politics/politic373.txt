درخواست جبیر از جامعه بین‌الملل برای افزایش فشار بر ایران
در ادامه رویکرد خصمانه مقامات سعودی درقبال کشورمان وزیر مشاور عربستان در امورخارجه خواستار فشار حداکثری جامعه بین‌الملل بر ایران شد.
به گزارش ایسنا، عادل الجبیر وزیر مشاور عربستان در امور خارجه در گفت‌وگو با شبکه ان‌اچ‌کی به تکرار ادعاهای خود علیه کشورمان پرداخت و به عبور ایران از حد تعیین شده ذخیره اورانیوم طبق برجام واکنش نشان داد.
جبیر گفت که جامعه بین‌الملل باید فشار حداکثری بر ایران وارد کند تا این کشور به توافق هسته‌ای پایبند شود.
وی همچنین خواستار افزایش بازرسی‌های هسته‌ای در ایران شد.
ایران یک سال پس از آنکه آمریکا توافق هسته‌ای را نقض کرد و به‌طور یک‌جانبه از این سند بین‌المللی خارج شد و در پی آن تحریم‌ها علیه کشورمان را بازگرداند، ماه گذشته اعلام کرد که در دو گام تعیین شده سطح تعهدات هسته‌ای‌اش در توافق را کاهش خواهد داد.
در همین راستا جمهوری اسلامی ایران روز دوشنبه تائید کرد که ذخیره اورانیوم با غنای پایین این کشور از مرز ۳۰۰ کیلوگرم عبور کرده است.
جمهوری اسلامی ایران تاکید دارد، باتوجه به نقض توافق از سوی آمریکا و تعلل طرف‌های اروپایی برای انجام اقدامات عملی و مؤثر برای حفظ برجام و طبق مفاد تعیین شده در توافق حق دارد اجرای تعهداتش را به‌طور جزئی یا کلی متوقف کند.
عادل الجبیر در بخش دیگری از این گفت‌وگو اظهار داشت که عربستان آماده همکاری با ژاپن و سایر کشورها برای تضمین ایمنی رفت و آمد کشتی‌ها در منطقه خلیج (فارس) است.
این وزیر سعودی پس از آن این اظهارات را بیان کرده است که به تازگی دو نفتکش در دریای عمان، یکی متعلق به ژاپن و دیگری متعلق به نروژ هدف قرار گرفتند و دچار سانحه شدند.
تاکنون هیچ نهاد بین‌المللی و معتبری مشخص نکرده است که چه کشور یا افرادی مسئول این حادثه بوده‌اند.
انتهای پیام
