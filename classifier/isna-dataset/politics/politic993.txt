 ارزش‌های مکتب اسلامی نباید در اسناد حقوق بشری جهانی مغفول باشد
دبیر ستاد حقوق بشر قوه قضاییه با بیان اینکه مکتب اسلام مبنای قدرتمندی در رابطه با مسائل حقوق بشری دارد، گفت:ما یکی از فعال‌ترین کشورها در رابطه با تعامل حقوق بشری با مجامع بین المللی هستیم و معتقدیم که ارزش‌های مکتب اسلامی نباید در اسناد حقوق بشری جهانی مغفول باشد.
به گزارش ایسنا، محمد جواد لاریجانی صبح امروز در نشست سفرا و کارداران کشورهای خارجی و نمایندگان سازمان‌های بین المللی مقیم تهران با رئیس قوه قضائیه ضمن خیر مقدم به مدعوین حاضر در این نشست اظهار کرد: موضوع اصلی این جلسه آن است که شما مدعوین محترم با دیدگاه‌های یکی از با تجربه‌ترین چهره‌های قضائی جمهوری اسلامی که اکنون مسئولیت ریاست قوه قضائیه را بر عهده گرفته است آشنا شوید. ایشان پرچم تحول در قوه قضائیه را به منظور نیل سریع به اهداف مصرّح در قانون اساسی و مقاصد اصلی نظام جمهوری اسلامی به دست گرفته است.
دبیر ستاد حقوق بشر عنوان کرد بخش زیادی از موضوع این جلسه به مباحث حقوق بشر مربوط است و در این جلسه سفیر محترم ملت مظلوم فلسطین به عنوان شیخ السفرا به نمایندگی از سفرای محترم مقیم تهران به ایراد سخنرانی خواهد پرداخت. متأسفانه بحث حقوق بشر در رابطه با جمهوری اسلامی از ناحیه کشورهای عمدتاً غربی در این ۴۰ سال بد مطرح شده است. نظام جمهوری اسلامی یک نظام جامع سیاسی - مدنی و بر اساس عقلانیت اسلامی است و این نظام، دموکراسی و مردم سالاری را در خود نهادینه کرده و بزرگترین دموکراسی در غرب آسیا محسوب می‌شود. با این وجود در طی ۴ دهه گذشته هر سال یک قطعنامه توسط کشورهای غربی علیه جمهوری اسلامی ایران صادر شده و این امر به نوبه خود معنادار است.
وی خاطرنشان کرد: ما معتقدیم مکتب اسلام مبنای قدرتمندی در رابطه با مسائل حقوق بشری دارد و در کشور ما یک نهاد بسیار عالی به اسم ستاد حقوق بشر متشکل از ۵ وزیر، فرمانده نیروی انتظامی، دادستان کل کشور، رئیس دیوان عالی کشور، رئیس سازمان زندان‌ها، رئیس سازمان بازرسی کل کشور و افراد مؤثر در مجلس و جمعی از حقوقدانان تشکیل شده است که تشکیل یک چنین نهاد حکومتی در امر حقوق بشر امری بی نظیر است. این ستاد از حقوق بشر دفاع می‌کند و کار پیگیری تعهدات ما در عرصه جهانی و تبیین نظرات حقوق بشری جمهوری اسلامی را بر عهده دارد.
لاریجانی افزود: میزان گزارش‌هایی که از جانب جمهوری اسلامی در رابطه با موضوعات حقوق بشری به مجامع بین المللی صادر شده است بالغ بر چندین هزار صفحه می‌شود و یکی از افرادی که در کشور ما در این رابطه مؤثر است جناب دکتر حکیمی از قضات با تجربه ما است که در این جلسه نیز حضور دارد. ما یکی از فعال‌ترین کشورها در رابطه با تعامل حقوق بشری با مجامع بین المللی هستیم. ما معتقدیم وقتی اسناد حقوق بشر در حدود ۷۰ سال پیش توسط متفکران سکولار غربی با تاثیرپذیری از آثار جنگ‌های جهانی تدوین شد، تفکر اسلامی در این اسناد مغفول ماند به گونه‌ای که در کمیته تألیف اسناد حقوق بشری سازمان ملل از کشورهای اسلامی، تنها یک استاد مسیحی لبنانی حاضر بود.
دبیر ستاد حقوق بشر با تاکید بر اینکه ما در مکتب اسلام و در جمهوری اسلامی به نظرات دیگران احترام می‌گذاریم، گفت: در عین حال معتقدیم که ارزش‌های مکتب اسلامی نباید در اسناد حقوق بشری جهانی مغفول باشد. ما معتقدیم جهان شمولی امری تحمیلی نیست بلکه تعاملی است. ما در جهان اسلام می‌خواهیم افکار بدیع خود را که نزدیک به دو میلیارد از نفوس عالم به این افکار معتقدند در اسناد سازمان ملل بگنجانیم. ما در جمهوری اسلامی مواضع خود را در مجامع بین المللی به صورت صریح مطرح می‌کنیم. این امر از ویژگی‌های تعاملی جمهوری اسلامی است. ما تمایل داریم که دیدگاه‌های خود را در مجامع بین المللی مطرح کنیم و با سایر دیدگاه‌ها نیز آشنا شویم و این امر نشان دهنده عقلانیت ما است.
وی ادامه داد: ما در جمهوری اسلامی در زمینه حقوق بشر با کشورهای متعددی تعاملات دو جانبه داریم. همین چند وقت پیش گفتگوهای دو جانبه حقوق بشری ما با کشور سوئیس به اتمام رسید و گفت‌وگوهایی را نیز با کشور ژاپن در برنامه داریم. هدف ما در این تعاملات حقوق بشری آن است که به دور از بازی‌های سیاسی، فهم حقوقی و قضائی خود از مسائل را در بین قضات و کارشناسان حقوقی کشورهای مختلف مطرح کنیم.
لاریجانی در پایان گفت: امیدوارم شما سفرای مقیم تهران در این جلسه بتوانید به خوبی از دیدگاه‌های حقوقی و قضائی آیت‌الله رئیسی که دارای تجربه‌ای ۴۰ ساله در امر قضا هستند آشنا شوید و گزارشات خود را در رابطه با این جلسه به مراکز کشورهای خود منتقل کنید.
انتهای پیام
