انهدام شبکه سازمان‌یافته تقلب در آزمون سراسری تجربی در زاهدان
اعضای شبکه سازمان یافته تقلب در آزمون سراسری تجربی سال ۹۸ توسط سازمان اطلاعات سپاه پاسداران سیستان و بلوچستان دستگیر شدند.
به گزارش ایسنا، سازمان اطلاعات سپاه پاسداران سیستان و بلوچستان با انتشار اطلاعیه‌ای از انهدام شبکه سازمان یافته ۱۶ نفره که قصد تقلب در کنکور سراسری سال ۹۸ را داشتند، خبر داد.
عوامل این باند با هوشیاری سازمان اطلاعات استان شناسایی و با هماهنگی دستگاه قضا به جرم کلاهبرداری از طریق فروش سوالات کنکور، تقلب هوشمند و الکترونیک در آزمون سراسری دستگیر شدند.
بر پایه این اطلاعیه، پس از رصد اطلاعاتی تعدادی از مرتبطین و تیم پشتیبان که در یک منزل مسکونی مستقر بودند نیز دستگیر شدند.
شبکه مذکور ضمن اقدام به بستن قرارداد با داوطلبان آزمون سراسری با ایجاد شبکه ای متشکل از آزمون دهندگان، برگزار کنندگان آزمون و ایجاد تیم پشتیبان اقدام به ایجاد باندی سازمان یافته جهت تقلب کرده بودند.
شبکه مذکور با فروش دستگاه card phonefe به مبلغ ۱۰ میلیون تا ۲۰ میلیون تومان به آزمون دهندگان قول قبولی در آزمون پزشکی را به آنها داده بودند، در این بین نیز افرادی از پرسنل آزمون که اقدام به خارج نمودن سوالات از بستر شبکه‌های اجتماعی از مخزن کرده بودند نیز پس از اقدامات اطلاعاتی و با همکاری حراست دانشگاه دستگیر و در اختیار مقامات قضایی قرار گرفتند.
انتهای پیام
