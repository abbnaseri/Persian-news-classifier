تاکید ایران و روسیه بر حفظ برجام و اجرای تعهدات از جانب همه اعضا
سازمان انرژی اتمی ایران و شرکت دولتی انرژی اتمی روسیه در پایان سفر سه روزه علی‌اکبر صالحی معاون رئیس جمهور به مسکو به طور مشترک بیانیه‌ای صادر کردند.
به گزارش ایسنا، متن بیانیه مطبوعاتی دو طرف به شرح زیر است:
بر اساس توافق قبلی بین آقای دکتر علی اکبر صالحی معاون رئیس جمهور و رئیس سازمان انرژی اتمی ایران و آقای الکسی لیخاچف مدیرکل شرکت دولتی انرژی اتمی روسیه (روس اتم) آقای دکتر صالحی از تاریخ ۱۰ لغایت ۱۲ تیرماه ۱۳۹۸ سفری کاری به روسیه داشت.
دکتر صالحی و لیخاچیف مذاکراتی را در ارتباط با دستور کار مرتبط با همکاری‌های صلح‌آمیز انرژی هسته‌ای بین روسیه و ایران داشتند.
در مذاکرات صورت گرفته مهدی سنایی سفیر فوق العاده و نماینده تام الاختیار جمهوری اسلامی ایران و لوان جاگاریان سفیر فوق العاده و نماینده تام الاختیار فدراسیون روسیه نیز حضور داشتند.
در طول مذاکرات رؤسای صنایع اتمی دو کشور توجه ویژه‌ای به اوضاع پیچیده مرتبط با برنامه جامع اقدام مشترک (برجام) در زمینه برنامه هسته‌ای ایران که در نتیجه اقدامات یک جانبه ایالات متحده آمریکا به وجود آمده است داشتند.
دو طرف بر اهمیت اساسی حفظ برجام و اجرای تعهدات از جانب همه اعضای این برنامه تاکید داشتند.
دکتر صالحی و لیخاچف در خصوص اجرای پروژه ساخت نیروگاه بوشهر تبادل نظر کردند. آنها رضایت خود را از پیشرفت‌های موفقیت آمیز این پروژه اعلام داشتند. تفاهم آشکاری بین دو طرف در خصوص اجرای پروژه در چارچوب الزامات قوانین بین‌المللی وجود داشت.
دکتر صالحی همچنین تأسیسات صنعت هسته‌ای روسیه مرتبط با راکتورهای VVER را در طول این سفر مورد بازدید قرار دادند.
دو طرف همچنین بر ادامه ارتباطات بین یکدیگر تاکید کردند.
انتهای پیام
