ادعای آمریکایی‌ها در حمله سایبری به تأسیسات نظامی ایران بی‌اساس است
سخنگوی کمیسیون امنیت ملی وسیاست خارجی مجلس ادعای آمریکایی‌ها مبنی بر حمله سایبری به تأسیسات نظامی ایران را بی اساس خواند و گفت که آنها با طرح این ادعا می‌خواهند موفقیت ایران در سرنگونی پهپاد جاسوسی این کشور را خنثی کنند.
سیدحسین نقوی حسینی در گفت‌وگو با ایسنا، در واکنش به ادعای مقامات آمریکایی مبنی بر حمله سایبری به تأسیسات نظامی ایران گفت: یکی از اقدامات خصمانه آمریکایی‌ها علیه کشورمان برنامه ریزی برای حملات سایبری است که تعداد این حملات بسیار زیاد و به صورت مستمر بوده و به شیوه‌های مختلف طراحی می‌شود.
وی افزود: آنها تلاش می‌کنند که در شبکه ارتباطی ما مشکلاتی ایجاد کنند اما توانمندی ما برای مقابله بسیار بالاست. ما ضمن خنثی کردن این حملات با آنها مقابله می‌کنیم و اجازه حمله را نمی‌دهیم.
وی افزود: ادعای آمریکایی‌ها در موفقیت در این حملات بی اساس است چون توانمندی جمهوری اسلامی ایران برای مقابله با این حملات بسیار بالاست. ما اجازه نمی‌دهیم آرامش شبکه‌های ارتباطی و اطلاعاتی به هم بخورد. آنها حملات زیادی را طراحی کردند اما به نتیجه نرسیدند.
سخنگوی کمیسیون امنیت ملی و سیاست خارجی مجلس با بیان اینکه «دشمنان ما به صورت مستمر حملات سایبری علیه شبکه‌ اطلاعاتی و ارتباطی ما انجام می‌دهند» تصریح کرد: در همین باره وزیر ارتباطات هم اشاره‌ای داشت که در سال چند میلیون حمله سایبری خنثی می‌شود، دشمنان تلاش خود را برای حملات سایبری انجام می‌دهند اما توانمندی جمهوری اسلامی ایران برای مقابله بسیار زیاد است.
نقوی حسینی در جمع بندی اظهار کرد: ادعای آمریکایی‌ها در حمله سایبری به تأسیسات نظامی بی اساس است. آنها می‌خواهند موفقیت ما در سرنگونی پهپاد جاسوسی را خنثی کنند حال این که هنوز به این موضوع نرسیده‌اند که توانمندی ما برای خنثی کردن حملات سایبری علیه شبکه‌های اطلاعاتی و ارتباطی بسیار زیاد بوده و اقدامات آنها تاثیرگذار نیست.
انتهای پیام
