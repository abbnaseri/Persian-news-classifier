ایران باید غنی‌سازی اورانیوم را به ۲۰ درصد برساند
نماینده مردم فلاورجان در مجلس شورای اسلامی گفت: اعتقاد دارم باید غنی‌سازی اورانیوم را از ۴.۵ درصد به ۲۰ درصد افزایش دهیم، چرا که اگر بخواهیم اقداماتمان برای دشمنان، بازدارنده باشد و آن‌ها را وادار به انجام تعهداتشان کند باید غنی‌سازی را به ۲۰ درصد برسانیم.
حجت الاسلام سید ناصر موسوی لارگانی در گفت‌وگو با ایسنا در خصوص سطح غنای تولید اورانیوم از ۳.۶۷ به ۴.۵ درصد و کاهش تعهدات ایران در برجام، اظهار کرد: حرکت ایران یک اقدام بسیار ارزشمند است. هم‌اکنون حرکت ایران در فراتر رفتن از غنی‌سازی ۳.۶۷ درصد تأثیر زیادی در تقویت روحیه استکبارستیزی مردم دارد. ملت ایران به واسطه ظلم‌هایی که آمریکا در حق ملت داشته است صدمه‌های زیادی دیده است.   نماینده مردم فلاورجان در مجلس شورای اسلامی، گفت: اعتقاد دارم زمانی که آمریکا رسماً از برجام خارج شد ایران باید در همان موقع اعلام می‌کرد از فردا صبح غنی‌سازی ۲۰ درصد اورانیوم آغاز خواهد شد. اگر این کار را می‌کردیم امروز آمریکا این‌قدر گستاخ نمی‌شد و دیگر طرف‌های برجام هم به گونه‌ای دیگر عمل می‌کردند. اروپا یک سال ملت ایران را  بعد از خروج آمریکا از برجام بازی داد و همواره می‌گفتند ایران باید در برجام بماند اما اروپایی‌ها به تعهداتشان عمل نکنند.  موسوی لارگانی تصریح کرد: تصمیم ایران در فراتر رفتن از حد غنی‌سازی ۳.۶۷ درصد کاملاً درست و ارزشمند است و باید جدی‌تر هم برخورد کنیم. اروپا و آمریکا باید بدانند دولت و ملت ایران همیشه توافق‌های بین‌المللی را یک طرفه نمی‌پذیرند و طرف مقابل توافقنامه هم باید به  تعهدات خود عمل کند.  وی ادامه داد: اعتقاد دارم باید غنی‌سازی اورانیوم ایران از ۴.۵ درصد به ۲۰ درصد افزایش یابد. چرا که اگر بخواهیم اقداماتمان برای دشمنان ایران، بازدارنده باشد و آن‌ها را وادار به انجام تعهداتشان کند باید غنی‌سازی را به ۲۰ درصد برسانیم.  نماینده مردم فلاورجان در مجلس شورای اسلامی، خاطرنشان کرد: اگر در گذشته آمریکا حاضر شد به پای میز مذاکره بیاید به واسطه دست پیدا کردن ایران به توانایی غنی‌سازی ۲۰ درصدی اورانیوم بود.  موسوی لارگانی گفت: به هیچ وجه دولتمردان ایران نباید با آمریکا مذاکره داشته باشند، یعنی اگر مذاکره را به هر عنوانی قبول کنند به معنای شکست است. اگر آمریکا مذاکره می‌خواهد باید به تمام تعهدات برجامی خود عمل کند و بعد توقع مذاکره داشته باشد.
انتهای پیام
