واکنش نتانیاهو به افزایش سطح غنی‌سازی در ایران
نخست‌وزیر رژیم صهیونیستی تصمیم ایران برای افزایش سطح غنی‌سازی خود را بسیار خطرناک توصیف کرد و در اظهاراتی خصمانه از اروپا خواست تا علیه ایران تحریم وضع کند.
به گزارش ایسنا به نقل از خبرگزاری رویترز، بنیامین نتانیاهو نخست وزیر رژیم صهیونیستی در واکنش به اعلام افزایش سطح غنی‌سازی در ایران این اقدام را بسیار خطرناک خواند.
نتانیاهو در ادامه مدعی شد که ایران با این اقدام تعهد خود ذیل قطعنامه شورای امنیت سازمان ملل مبنی بر اینکه اورانیوم را بالاتر از یک حد تعیین شده غنی‌سازی نکند، نقض خواهد کرد.
وی در اظهارات خصمانه خود گفت: من از دوستان خود، یعنی سران فرانسه، انگلیس و آلمان می‌خواهم - کسانی که این توافق را امضا کردید تا هرچه زودتر دست به اقدام بزنید و تحریم‌هایی سخت علیه ایران وضع کنید. کجا هستید؟
نخست وزیر رژیم صهیونیستی همچنین خطاب به این سه کشور گفت که اگر باور دارید ایران توافق هسته‌ای را نقض کرده است، می‌توانید روند یک قطعنامه را آغاز کنید که طی ۶۵ روز می‌تواند به وضع مجدد تحریم‌های سازمان ملل علیه ایران منجر شود.
مقامات ایران صبح امروز در یک نشست خبری اعلام کردند که جمهوری اسلامی در گام دوم خود برای کاهش اجرای تعهداتش ذیل برجام تا ساعات آینده غنی‌سازی خود را از حد تعیین شده در این توافق بالاتر خواهد برد.
به گزارش ایسنا، بهروز کمالوندی، سخنگوی سازمان انرژی اتمی کشورمان ضمن تائید این خبر تاکید کرد که فعلاً رسیدن به غنای مورد نیاز برای تأمین سوخت راکتور تهران (۲۰ درصد) در دستور کار نیست.
همچنین عباس عراقچی معاون وزیر امورخارجه کشورمان در این نشست خبری گفت: روند کاهش تعهدات در راستای حفظ برجام است نه از بین بردن آن. ممکن است به خاتمه حضور ما در برجام منجر شود اما در این مقطع ۶۰ روزه به شکلی فرصت‌هاست که می‌تواند طرف‌های مقابل از آن استفاده کنند.
وی افزود: معتقدیم برجام سند معتبر و مهمی است و خواهان ادامه آن هستیم اما خواسته‌های ما از این سند هم باید محقق شود و چون این اتفاق نیفتاده ما در تعهدات‌مان تجدید نظر می‌کنیم.
عراقچی تاکید کرد: حرکت ما داخل برجام و مشروع است و این اقدامات از نظر ما نقض برجام نیست. همزمان ما هم شکایات خود را از آمریکا و اروپایی‌ها ارائه می‌دهیم. آنها هم در اجرای تعهداتشان کوتاهی کردند و باید پاسخگو باشند.
آژانس بین‌المللی انرژی اتمی نیز در واکنش به این خبر اعلام کرد که از تصمیم ایران برای افزایش سطح غنی‌سازی‌اش مطلع است و بازرسان آژانس به محض راستی‌آزمایی این موضوع آن را گزارش خواهند داد.
جمهوری اسلامی ایران تاکید دارد که طبق مفاد تعیین شده در برجام، به‌ویژه بندهای ۲۶ و ۳۶ ایران حق دارد در صورت عدم پایبندی طرف دیگر توافق، اجرای تعهدات خود را به‌طور جزئی یا کلی متوقف کند.
طبق بند ۲۶ برجام، در صورت عدم پایبندی طرف مقابل به تعهداتش، ایران حق دارد اجرای تعهدات خود را به شکل کلی یا جزئی متوقف کند.
بر اساس بند ۳۶ برجام اگر موضوع اختلافی با طی مراحل این بند فیصله نیافت شاکی می‌تواند این امر را به عنوان مبنای توقف کلی و یا جزئی اجرای تعهداتش وفق برجام قلمداد کند و یا به شورای امنیت سازمان ملل ابلاغ کند که معتقد است موضوع مصداق "عدم پایبندی اساسی" به شمار می‌آید.
انتهای پیام
