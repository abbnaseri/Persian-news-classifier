اقدام مقام معظم رهبری مقابل نخست وزیر ژاپن باعث افتخار مردم است
معاون هماهنگ کننده ارتش جمهوری اسلامی ایران گفت: صدور راهبرد چهل سال دوم انقلاب اسلامی، نشانه اقتدار نظام مقدس جمهوری اسلامی ایران است که می تواند این‌گونه موضع‌گیری کند و مواضع خود را به جهان نشان دهد.
به گزارش ایسنا به نقل از روابط عمومی ارتش، امیر دریادار حبیب الله سیاری رییس ستاد و معاون هماهنگ کننده ارتش جمهوری اسلامی ایران، در همایش تجلیل از پیشکسوتان فاوا در ارتش گفت: در حالی چهلمین سالگرد انقلاب را پشت سر گذاشتیم که دشمن سال گذشته عنوان کرد که ما تابستان گرمی داریم و چهلمین سالگرد انقلاب را نمی‌بینیم اما دیدید که تابستان و چهلمین سالگرد انقلاب را پشت سر گذاشتیم و راه بزرگ انقلاب را ادامه می دهیم.
معاون هماهنگ کننده ارتش افزود: رهبر معظم انقلاب (مدظله العالی) راهبرد چهل سال آینده انقلاب را صادر کرده‌اند و این اقدام ارزشمندی است که باید قدر این موضوع‌گیری‌ها را بدانیم. اقدامی که مقام معظم رهبری (مدظله العالی) مقابل نخست وزیر ژاپن انجام داد، باعث افتخار مردم است. غرور ملی مردم با یک موضع گیری معظم‌له افزایش می‌یابد.
وی تاکید کرد: صدور راهبرد چهل سال دوم انقلاب اسلامی، نشانه اقتدار نظام مقدس جمهوری اسلامی ایران است که می تواند این‌گونه موضع گیری کند و مواضع خود را به جهان نشان دهد. ما این مسیر را ادامه می دهیم،‌ ما ملتی فرهیخته بوده‌ایم و خواهیم بود و هیچ گاه زیر بار ظلم نمی‌رویم، تسلیم نمی شویم و مشکلات‌مان را خودمان حل می‌کنیم.
رئیس ستاد ارتش با بیان این‌که هر گاه بر ارزش ها تکیه کردیم موفق شدیم،‌ یادآور شد: تکیه بر توانمندی‌ها و پای کار آوردن همت و کوشش‌مان در هشت سال دفاع مقدس منجر به پیروزی شد. هیچ وقت مقابل دشمن سر خم نکردیم و با اراده از موانع و مشکلات عبور کردیم و آن‌ها را حل کردیم.
همچنین سردار سرتیپ پاسدار محمد آقا کیشی، مشاور رییس ستاد کل نیروهای مسلح در امور فاوا در این همایش گفت: افتخار داشتم در گذشته دوره عالی را در مرکز آموزش مخابرات شهید امینی نیروی زمینی سپری کردم و خودم را مدیون این مجموعه می‌دانم.
وی ادامه داد: پیشکسوتان همانند گنجی گرانبها هستند چرا که اندوخته‌هایی دارند که حاصل سال‌ها تلاش و مجاهدت است. این پیشکسوتان کسانی هستند که دوران جنگ را تجربه کردند.
مشاور رییس ستاد کل نیروهای مسلح با تشکر از برگزاری چنین همایشی و تجلیل از پیشکسوتان فاوا گفت: این قبیل مراسم یک اقدام خوب،‌قابل تقدیر و اثرگذار است، باید تلاش کنیم بیش از این از پیشکسوتان استفاده کنیم. پیشکسوتان دوران دفاع مقدس، قهرمان‌ها و فرشتگان روی زمین هستند که باید ارزش وجود آن‌ها را بدانیم.
سردار سرتیپ آقاکیشی همچنین از شهید موسی بنایی و شهید نصرت زاده به عنوان شهدای فاوا در طول هشت سال دفاع مقدس یاد کرد.
انتهای پیام
