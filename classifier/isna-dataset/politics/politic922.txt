جنجال «حاجی‌دلیگانی» در مجلس
نماینده مردم شاهین شهر در مجلس در جریان بررسی طرح الحاق موادی به قانون اجرای اصل ۴۹ قانون اساسی لحظاتی جو مجلس را متشنج کرد.
به گزارش ایسنا، در جلسه علنی امروز مجلس شورای اسلامی نمایندگان در حال بررسی ماده ۷ طرح الحاق موادی به قانون اجرای بند ۴۹ قانون اساسی جمهوری اسلامی ایران بودند.
غلامرضا کاتب در تبصره این ماده پیشنهاد داد که درآمدها و اموال نامشروع اعاده شده از طریق اجرای احکام این ماده یا از طریق سازمان اموال تملیکی به فروش برسد و یا در اجرای قانون احکام مدنی در چارچوب بودجه سالیانه مصرف شود.
علی لاریجانی رئیس مجلس، با مشورت سخنگوی کمیسیون در نهایت متن اصلاح شده تبصره را به شرح زیر قرائت کرد: درآمدها و اموال نامشروع اعاده شده مربوط به دولت، ناشی از اجرای احکام مقرر در این بخش بر اساس قانون اجرای احکام مدنی در چارچوب بودجه سالیانه مصرف خواهد شد.
در نهایت نمایندگان مجلس با این اصلاح موافقت کردند.
در ادامه در جریان بررسی پیشنهاد الحاقی به این ماده حسینعلی حاجی‌دلیگانی در تذکری شفاهی بیان کرد: بر اساس تبصره اصلاح نشده درآمدهای ناشی از اعاده اموال نامشروع در چارچوب بودجه‌های سنواتی صرف فقرزدایی و ایجاد اشتغال می‌شد اما اصلاحی که در مجلس صورت گرفت، باعث شد تا این موضوع به این بخش‌ها تخصیص نیابد.
وی در ادامه خطاب به رئیس مجلس شورای اسلامی بیان کرد: شما پیشنهاد آقای کاتب را به گونه‌ای دیگر نشان دادید. در پیشنهاد چاپ شده ایشان نیز چنین چیزی وجود نداشت. شما به آئین‌نامه سوگند یاد کرده‌اید اگر آقای کاتب رفع ابهام چاپ شده به هیأت رئیسه داده است، اعلام کنید. کار شما خلاف آئین‌نامه است و شما باعث شدید تا این تبصره از اهداف اصلی خود یعنی فقرزدایی و ایجاد اشتغال فاصله بگیرد.
در ادامه علی لاریجانی، بیان کرد: شما دارید قضاوت می‌کنید. این گونه نبوده است. بلکه آقای کاتب پیشنهادی مطرح کرد و با شنیدن نظرات سخنگوی کمیسیون و نظرات دولت و نمایندگان مخالف و موافق آن در نهایت در خصوص آن تصمیم‌گیری شد. بنده از تصویب این تبصره انگیزه خاصی نداشتم.
در ادامه حاجی دلیگانی که قصد ادامه صحبت کردن را داشت و پافشاری می‌کرد باعث تشنج در جلسه شده بود. رئیس مجلس شورای اسلامی در پاسخ به او بیان کرد: شما حق ندارید بیشتر از نمایندگان حرف بزنید و حرف‌های شما اکثراً شعار است. حق فقرا ضایع نشده است. شما مدعی هستید که تنها شما می‌فهمید.
در  این هنگام حاجی دلیگانی همچنان با صدای بلند اصرار به ادامه صحبت داشت و تعدادی از نمایندگان از جمله احد آزادیخواه، یوسفیان ملأ و نوریان در اطراف وی جمع شده و قصد ساکت کردن وی را داشتند.
انتهای پیام
