تابش: قوانین و مقررات لازم درباره بیت کوین وضع شود
یک عضو شورای پول و اعتبار بر ضرورت ساماندهی فعالیت‌های مربوط به بیت کوین و وضع قوانین و مقررات لازم در این باره تاکید کرد.
محمدرضا تابش در گفت و گو با ایسنا اظهار کرد: پیدایش بیت کوین به بحران اقتصادی سال ۲۰۰۸ میلادی آمریکا برمی‌گردد که عمدتاً از مسکن شروع شد. اقدام بانک مرکزی آمریکا برای جلوگیری از ورشکستگی سیستم مالی و بانک‌ها به چاپ پول موکول شد که منجر به مال باختگی مردم و از بین رفتن اعتبار پول کاغذی از جمله دلار شد.
وی افزود: آن زمان ایده بیت کوین توسط ناکاماتو مطرح شد که سه ویژگی مهم داشت؛ یکی عدم نیاز به طرف سوم به عنوان معتمد در معاملات، دیگری عرضه محدود و بدون تورم (بیت کوین به نحوی طراحی شده که دارای ۲۱ میلیون جواب درست است و امکان خرابکاری و دستکاری در آن وجود ندارد) و سوم ساختار نگهداری اطلاعات شفاف که امکان جعل را از بین می‌برد.
معامله بیت کوین ممنوع است اما عملیات ماینینگ ممنوع نیست
این نماینده مجلس با بیان اینکه براساس مقرره شورای عالی مبارزه با پولشویی معامله بیت کوین ممنوع است، یادآور شد: در عین حال عملیات ماینینگ ممنوع نیست و از طرفی واردات دستگاه‌های ماینینگ ممنوع است. همچنین طی سالهای اخیر این دستگاه‌ها به صورت قاچاق وارد شده است. ‬ ‏ ماین کردن نیاز به تجهیزات استخراج، انرژی برق و تجهیزات خنک کننده دارد و در نتیجه ماین کردن برق زیادی مصرف می‌کند و اگر‬ قیمت و زمان مصرف برق برای تولید یک واحد بیت کوین از حدی بالاتر برود به صرفه نیست.
تابش با اشاره به قیمت پایین انرژی در ایران تاکید کرد: اگر در ایران از انرژی کشاورزی برای تولید بیت کوین استفاده شود که فاجعه خواهد بود اما حتی برق تجاری و صنعتی هم به این منظور مقرون به صرفه است زیرا قیمت برق در ایران نسبتاً ارزان است. همچنین برآورد شده که عملیات ماینینگ در ایران شش ماهه جوابگوی سرمایه گذاری است.
این عضو شورای پول و اعتبار با اشاره به سختی تولید بیت کوین تصریح کرد: شش ماه قبل قیمت بیت کوین ۵۰۰۰ دلار بود و الان به ۱۱۰ میلیون تومان یعنی حدود ۹۰۰۰ دلار رسیده است.
احکام و مقررات موجود درباره بیت کوین متضاد است
تابش با بیان اینکه احکام و مقررات موجود درباره بیت کوین متضاد است، گفت: معامله بیت کوین در ایران ممنوع است و ورود تجهیزات آن هم قانونی نیست اما کسی که ماین می‌کند می‌تواند بیت کوین را بفروشد. حالا سوال اینجا است که چکار می‌توان کرد که مردم از بلاتکلیفی بیرون بیایند. در ارتباط با مصرف انرژی برای ماین کردن باید مقرراتی وضع شود که این کار وزارت نیرو است. در ارتباط با تکنولوژی بلاک چین (زیرساخت ماین کردن) از مدتی قبل خوشبختانه توسط بانک مرکزی مطالعاتی انجام شده است و وضع مقررات مربوط در حال تدوین است. من معتقدم شورای پول اعتبار، شورای عالی مبارزه با پولشویی و شورای عالی فضای مجازی می‌توانند منفردا و یا مجموعاً مقرراتی وضع کنند و آن را به مرحله اجرا در بیاورند تا این کار سامان پیدا کنند.
نماینده مردم اردکان در مجلس شورای اسلامی خاطر نشان کرد: براین اساس در ایران کسی حق ندارد بیت کوین معامله کند ولی بیت کوین‌های حاصل از ماین کردن قابل عرضه در کشورهای دیگر است. لذا به مردم توصیه می‌کنم به این عرصه روی نیاورند زیرا نه در ایران و نه در جهان قابل نظارت و کنترل نیست و احاطه قیمت گذاری هم روی آن وجود ندارد ضمن اینکه رمز فرد در صرافی‌ها هم قابل هک کردن است.
مسؤولان با وضع مقررات جلوی ضرر و زیان شهروندان را بگیرند
وی در پایان خاطر نشان کرد: انتظار داریم مسؤولان مربوطه هر چه زودتر به این عرصه که به صورت غیر محسوس عملیاتی بوده ورود کنند و از مزایای آن برای کشور و مردم استفاده کنند و جلوی ضرر و زیان به شهروندان را با وضع قوانین و مقررات بگیرند. اگر هم عایدی متوجه مملکت می‌شود مثل مالیات قابل محاسبه و ردیابی باشد. موضوع مهم این است که همه چیز در بستر قانون انجام شود و اصل شفافیت رعایت شود تا این اقدام به صورت زیرزمینی صورت نگیرد.
انتهای پیام
