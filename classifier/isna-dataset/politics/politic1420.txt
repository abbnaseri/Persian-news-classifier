اجماع نظر بر سر تخلف در افزایش حقوق کارمندان
یک عضو کمیسیون برنامه و بودجه مجلس شورای اسلامی گفت که در مورد تخلف در افزایش حقوق کارمندان اجماع نظر وجود دارد.
حمیدرضا حاجی بابایی در گفت‌وگو با ایسنا، با اشاره به برگزاری جلساتی درباره بررسی عملکرد دولت در موضوع افزایش حقوق‌ کارمندان در سال جاری اظهار کرد: قرار شد دولت برخی موارد را بررسی کند و هیات رئیسه مجلس شورای اسلامی هم جمع‌بندی لازم را انجام دهد تا نتیجه اعلام شود که فکر می‌کنم اعلام نتیجه زیاد به طول نینجامد.
این عضو کمیسیون برنامه و بودجه مجلس شورای اسلامی افزود: آنچه در مورد افزایش حقوق‌ها در مجلس شورای اسلامی مصوب شد پیشنهاد من بود که قطعاً در اجرای آن تخلف شده، ولی دولت به مواردی استناد می‌کرد که اصلاً در مجلس شورای اسلامی مطرح نشد و در واقع مصوبه را تفسیر می‌کردند، اما این اجماع وجود دارد که نسبت به پیشنهاد مصوب مجلس تخلف صورت گرفته وقتی قرار است ۴۰۰ هزار تومان افزایش حقوق اعمال شود و حقوق یک نفر چهار میلیون تومان افزایش می‌یابد معلوم است که تخلف صورت گرفته است.
وی در پاسخ به سوالی درباره‌ نظر کمیسیون برنامه و بودجه یادآور شد: نظر کمیسیون برنامه مهم نیست، زیرا نظر هیچ کمیسیونی قانون نیست، مهم این است که ۱۵۲ نماینده امضاء کردند که کار دولت تخلف است. دیوان محاسبات، مرکز پژوهش‌های مجلس شورای اسلامی نیز نظر ما را دارند و جمع‌بندی آقای قاضی‌زاده نماینده هیات رئیسه که در جلسه حضور داشت نیز همین بود.
حاجی‌بابایی در پایان خاطرنشان کرد: این تخلف چیز مشخصی است مگر این‌که تفسیرهای دیگری شده باشد که ما آن را قبول نداریم. من از رئیس مجلس شورای اسلامی هم تشکر می‌کنم که خوب از موضوع پشتیبانی کردند و نظر ایشان هم همان نظر ما بود.
انتهای پیام
