حادثه جاده خرامه - شیراز پای وزیر راه و شهرسازی را به مجلس باز می‌کند
نماینده مردم سروستان در مجلس گفت: دلایل به وجود آمدن حادثه جاده خرامه - شیراز را در قالب سوال از وزیر راه و شهرسازی در اولین نشست پس از اتمام تعطیلات مجلس مطرح می‌کنیم. 
داریوش اسماعیلی در گفت‌وگو با ایسنا، گفت: یکی از قطعات کمربند بزرگ شیراز، جاده خرامه – شیراز است که آغاز این کمربند از این جاده و پایانش جاده مرودشت – شیراز یا همان جاده اصفهان – شیراز است.
وی ادامه داد: کلنگ احداث جاده خرامه – شیراز از حدود دو دهه قبل بر زمین زده شد و مدت مدیدی است که عملیات عمرانی آن پایان یافته است. از دو سال قبل هم قرار بود تقاطع غیرهمسطح جاده شیراز – اصفهان بازگشایی شود، اما متاسفانه به دلیل کم‌کاری‌های ممتد وزارت راه و شهرسازی، بهره‌برداری از این جاده و تقاطع به درستی انجام نشد و یک انسان بی‌گناه در این مسیر جان خود را از دست داد.
این عضو کمیسیون صنایع و معادن مجلس یادآور شد: نمایندگان استان فارس از طریق مکاتبات اداری یا تذکرهای شفاهی همواره از به مدیران اجرایی وزارت راه و شهرسازی و اداره کل این وزارتخانه درخواست می‌کردند بستر استفاده ایمن خودروهای عبوری از این جاده را با نصب علائم هشدار دهنده کافی و در محل‌های مناسب به وجود آورند اما حادثه جان باختن دختر ۲۰ ساله نشان داد مسؤولان این وزارتخانه توجهی به هشدارها نداشتند.
نماینده مردم سروستان در مجلس هشدار داد: لااقل و از این پس وزارت راه و شهرسازی به ویژه اداره کل راهداری استان فارس پس از این حادثه دلخراش هشدارها را جدی بگیرند.
اسماعیلی ادامه داد: مسؤولان وزارت راه و شهرسازی باید پاسخ این سوال را بدهند که چه میزان علائم هشداردهنده و در کدام بخش از جاده خرامه – شیراز نصب کردند و چرا براساس فیلم منتشر شده علامت هشدار دهنده کافی برای بسته بودن جاده و دو طرفه شدن ادامه مسیر با صورت کافی نصب نبود؟ با فرض اینکه توجیه مسؤولان، کافی بودن علائم هشدار دهنده  باشد اما آیا وضعیت هندسی راه و بسته شدن ناگهانی خروجی جاده نیز قابل توجیه است؟ مسؤولان باید به خود بیایند و پاسخگوی عملکرد خود باشند.
انتهای پیام
