تغییر موضع ۲۴ ساعته ترامپ درباره حمله به ایران
رئیس جمهور آمریکا بر عقب‌نشینی‌اش از اقدامی تنش‌زا علیه ایران صحه گذاشت.
به گزارش ایسنا، دونالد ترامپ، رئیس‌جمهور آمریکا در پیامی توییتری نوشت: من هیچ گاه آن‌طور که افرادی به غلط گزارش می‌دهند، حمله علیه ایران را «لغو نکردم»، و فقط این بار پیش رفتن آن را متوقف کردم.
به گزارش ایسنا رئیسجمهور آمریکا در حالی این اظهارات را مطرح می‌کند که یک پهپاد جاسوسی آمریکا بامداد پنجشنبه از یکی از پایگاه‌های نیروهای آمریکایی در جنوب خلیج فارس به هوا برخاسته و بر خلاف قوانین بین‌المللی وارد حریم هوایی ایران شد که توسط پدافند هوایی کشورمان سرنگون شد.
نیویورک‌تایمز به دنبال سرنگونی این پهپاد جاسوسی گزارش داد که «دونالد ترامپ رئیس جمهور آمریکا پس از یک روز پرتنش، شب گذشته حملات نظامی علیه ایران در تقابل با ساقط کردن پهپاد تجسس آمریکا را تأیید، اما در آخرین لحظات از اجرا شدن آن‌ها عقب‌نشینی کرد».
اسکای نیوز گزارش داده که دونالد ترامپ روز قبل از این موضعش درباره این حمله گفت: حمله قرار بود سه سایت را در ایران هدف بگیرد و باعث کشته شدن ۱۵۰ تن می‌شد.
او ادامه داد: من این حمله را ۱۰ دقیقه پیش از انجام متوقف کردم چرا که با اقدام ایران در سرنگون کردن پهپاد ما متناسب نبود.
انتهای پیام
