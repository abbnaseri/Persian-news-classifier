به بهترین شکل، امکانات را برای زائران اربعین فراهم خواهیم کرد 
سفیر عراق در ایران گفت: در وزارت کشور عراق و سفارت عراق در ایران، در حال رایزنی هستیم که بتوانیم ان‌شاءالله به بهترین شکل ممکن امکانات زیارتی زائران در اربعین حسینی را فراهم کنیم و برای چندین برابر آمار فعلی آمادگی داریم خدمات در کشور عراق و مرزها ارائه کنیم.
به گزارش ایسنا، "سعد جواد قندیل" در بازدید از کارگاه پروژه ساخت گنبد حرم مطهر امام حسین (ع) در کرمان، افزود: من توصیفاتی از این کارگاه شنیده بودم، ولی امروز توفیق شد و از نزدیک دیدم اما هیچ‌گاه تصور نمی‌کردم با چنین تکنولوژی مواجه شوم.  وی با بیان اینکه رشته دانشگاهی من فنی مهندسی است و در این زمینه اطلاعات خوبی دارم، گفت: در این بازدید واقعاً شگفت‌زده شدم، کارهایی که در این‌جا انجام شده در هیچ دانشگاه و یا کتابی ندیده و نخوانده‌ام.  سفیر عراق در ایران تصریح کرد: ما هم در سفارت عراق در تهران، توفیق داریم تمامی امکانات اعتاب مقدسه را برای زائران ایرانی فراهم کنیم و احساس می‌کنیم توفیق داریم خادم اباعبدالله حسین باشیم و به هر شکل ممکن به عشاق اهل بیت علیهم السلام در ایران خدمت کنیم.  سعد جواد قندیل با ابراز تشکر از ملت ایران و رهبری و عشاق اهل بیت علیهم السلام و به‌ویژه ستاد بازسازی عتبات عالیات جمهوری اسلامی ایران، در ادامه با تاکید بر نقش ایرانیان به‌خصوص ستاد بازسازی عتبات در بازسازی اعتاب مقدسه گفت: هر کسی با هر ملیتی به اعتاب مقدسه در عراق مشرف شود، اثر دست و قدم و حرکت شما ایرانیان را می‌بیند و جا دارد به نیابت از ملت و مسئولین عراق از همه شما عزیزان تشکر کنم.  سفیر عراق در ایران تصریح کرد: این لطفی است که خداوند به دو ملت ایران و عراق نموده تا همواره در کنار هم باشند، همچنانکه هیچگاه از یاد مردم عراق نخواهد رفت که در حمله داعش به عراق، مردم ایران از بالاترین فرمانده تا مسئولین و رهبر جمهوری اسلامی ایران در کنار ملت عراق بودند و فتوای آیت‌الله سیستانی و آیت‌الله خامنه‌ای موجب شد روز به روز این دو ملت پیوند مستحکم‌تری داشته باشند.  سعد جواد قندیل با تاکید بر اینکه مسئولین و همه آحاد ملت عراق در کنار ایرانی‌ها خواهند بود، افزود: ما در سال‌های گذشته با وجود ویزا و سختی‌های دیگری که برای مراسم اربعین وجود داشت، بیش از ۴ میلیون ویزا صادر کردیم که بیش از نیمی از این رقم به ویزای اربعین مربوط می‌شود، امسال هم با توجه به برداشته شدن هزینه ویزا برای ایرانی‌ها جهت سفر به عراق، پیش‌بینی می‌کنیم آمار زائران به چندین برابر افزایش پیدا کند.  وی گفت: در وزارت کشور عراق و سفارت عراق در ایران، در حال رایزنی هستیم که بتوانیم ان‌شاءالله به بهترین شکل ممکن امکانات زیارتی زائران در اربعین را فراهم کنیم و برای چندین برابر آمار فعلی آمادگی داریم خدمات در کشور عراق و مرزها ارائه نمائیم.
انتهای پیام
