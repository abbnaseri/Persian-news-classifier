بیانیه ۱۹۶ نفر از نمایندگان مجلس در قدردانی از عملکرد وزارت کار و رفاه اجتماعی
بیانیه ۱۹۶ نفر از نمایندگان مجلس شورای اسلامی در قدردانی از عملکرد وزارت کار، تعاون و رفاه اجتماعی توسط یک عضو هیئت رئیسه مجلس قرائت شد.
به گزارش ایسنا، این بیانیه که توسط احمد امیرآبادی در جلسه علنی امروز (سه‌شنبه) مجلس شورای اسلامی قرائت شد به شرح زیر است: «جامعه کارگری، تعاون‌گران کارآفرینان، بازنشستگان، مددجویان، ایتام و زنان سرپرست خانوار، این وزارت‌خانه را پناهگاه خود می‌دانند. سوابق عملکرد و مدیریت آقای شریعتمداری با توجه به شرایط کشور، مدیریت موفقی بوده و نشان داده که می‌تواند تغییر و تحولات اساسی در بهبود معیشت و افزایش رفاه اجتماعی برای افراد تحت پوشش و جامه هدف آنها به وجود آورد.
برخورد با مفاسدی نظیر حقوق‌های نجومی، تهیه لیست ۱۴ هزار میلیارد تومانی بدهکاران معوق و مسکوت مانده شستا، اجرای قانون عدم به کارگیری بازنشستگان، برخورد جدی با ناهنجاری فسادزا چند شغله‌ها و شناسایی شرکت‌های زیان‌ده برای فروش، اصلاح و یا ادغام آنها گوشه‌ای از مدیریت جدید وزارت تعاون کار و رفاه اجتماعی است که با تجربه چهار دهه موفق برنامه‌ریزی و مدیریت همراه با صداقت، شجاعت و تدبیر همین انتظار هم می‌رفت.
ما نمایندگان مردم در مجلس شورای اسلامی ضمن حمایت همه‌جانبه از اقدامات ارزنده وزارت تعاون، کار و رفاه اجتماعی امیدواریم با حمایت همه قوا نه تنها در این وزارت‌خانه بلکه به عنوان الگو در همه دستگاه‌ها موجبات رشد و تعالی کشور فراهم شود.»
انتهای پیام
