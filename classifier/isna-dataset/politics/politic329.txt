شیخ عطار: تحریم‌ کمتر از جنگ، ناقض حقوق انسان‌ها نیست
 قائم مقام پیشین وزیر امور خارجه تاکید کرد: تحریم یک ابزار نهادینه شده در سیاست خارجی آمریکا است. تحریم‌ها کمتر از جنگ، ناقض حقوق انسان‌ها نیست.
به گزارش ایسنا، علیرضا شیخ عطار که در نشست تخصصی حقوق بشر آمریکایی؛ تروریسم و تحریم صحبت می‌کرد با بیان اینکه رویه آمریکا و متحدین آنها در قبال ایران فشار اقتصادی از جنس تحریم است گفت: رویه‌ی تحریم کم هزینه‌تر از جنگ نیست و آمریکایی‌ها به طور جدی از دهه ۹۰ تحریم‌ها را تئوریزه کردند. گرچه سابقه تحریم توسط آنها قدمت زیادی دارد.
وی افزود: با گذشت زمان و نقش بیشتر بانک‌ها، آنها مهمترین ابزار تحریم شدند در واقع به عنوان ابزار کارآمد قرار گرفتند و اکنون هم آمریکا مدعی است که یک جانبه تحریم‌ها را اعمال می‌کند با سایرین هم کاری ندارد و برای خود نوعی هنجار بین‌المللی تعریف کرده است.
این دیپلمات پیشین کشورمان همچنین اظهار کرد: تحریم‌ها یک ابزار نهادینه شده در سیاست خارجی آمریکا هستند و در چنین مجامع و نشست‌های تخصصی نویسندگان و تحلیل‌گران می‌توانند نوع تحریم‌ها را به طور دقیق تحلیل کنند.
وی ادامه داد: مقوله جنگ به علت هزینه‌هایی که برای کشور طرف مقابل دارند آسیب زیادی وارد می‌کند اما تحریم‌هایی که آمریکا تاکنون اعمال کرده نه مسائل حقوق بشر و نه صلح در آنها رعایت نشده است. در حالی که تحریم‌ها به هیچ وجه کمتر از جنگ ناقض حقوق انسان‌ها نیستند.
شیخ عطار با اشاره به سخنان اخیر نماینده رئیس کمیسیون حقوق بشر سازمان ملل که بیان داشت تلاش برای براندازی حکومت از طریق اقتصاد، نقض ابتدایی‌ترین حقوق انسان‌ها است، گفت: یادمان باشد تحریم حق حیات، حق توسعه و حق دسترسی به اطلاعات و مالکیت را از آنها سلب می‌کند و تحریم آمریکا علیه ما نیز ناقض اینها است.
انتهای پیام
