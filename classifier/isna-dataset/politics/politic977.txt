سه ارتقاء در ارتش 
معاونان عملیات و نیروی انسانی ارتش و رئیس سازمان صنایع الکترونیک وزارت دفاع با یک درجه ارتقاء، به ترتیب مفتخر به دریافت درجه دریاداری و سرتیپی از دستان فرماندهی معظم کل قوا شدند.
به گزارش ایسنا، امیر دریادار سید محمود موسوی معاون عملیات ارتش، امیر دریادار محمد پورکلهر معاون نیروی انسانی ارتش و امیر سرتیپ شاهرخ شهرام رئیس سازمان صنایع الکترونیک وزارت دفاع و پشتیبانی نیروهای مسلح، با یک درجه ارتقاء، به ترتیب مفتخر به دریافت درجه دریاداری و سرتیپی از دستان فرماندهی معظم کل قوا شدند.  امیر دریادار سید محمود موسوی معاون عملیات ارتش که مقاطع کارشناسی فرماندهی و هدایت کشتی (مهندسی عرشه) دانشگاه علوم دریایی امام خمینی(ره)، کارشناسی ارشد دانشگاه فرماندهی و ستاد و دکترای دانشگاه عالی دفاع ملی را سپری کرده است، پیش از این تجربه فرماندهی و مسئولیت در رده‌های مختلف فرماندهی و معاون عملیات نیروی دریایی را در کارنامه دارد.  امیر دریادار محمد پورکلهر معاون نیروی انسانی ارتش نیز که فارغ‌التحصیل رشته کمیسر دریایی دانشگاه علوم دریایی امام خمینی(ره) است، ضمن طی دوره کارشناسی ارشد دانشگاه فرماندهی و ستاد، تجربه خدمت و تصدی مسئولیت در یگان‌های عملیاتی و آموزشی نیروی دریایی ارتش و معاون نیروی انسانی این نیرو را دارد.  امیر سرتیپ شاهرخ شهرام رئیس سازمان صنایع الکترونیک وزارت دفاع و پشتیبانی نیروهای مسلح، پیش از این عهده‌دار مسئولیت‌های متعددی از جمله؛ فرماندهی گروه‌های پدافند هوایی مناطق مختلف کشور، معاون اجرایی قرارگاه پدافند هوایی خاتم الانبیا(ص) ارتش و جانشین سازمان صنایع الکترونیک وزارت دفاع بوده است.  روابط عمومی ارتش ارتقاء درجه معاونان عملیات و نیروی انسانی ارتش جمهوری اسلامی ایران و رئیس سازمان صنایع الکترونیک وزارت دفاع و پشتیبانی نیروهای مسلح به درجه دریاداری و سرتیپی را تبریک گفت.  انتهای پیام
