کرملین: روسیه به فعالیت دیپلماتیکش در قبال برجام ادامه خواهد داد
کاخ کرملین در واکنش به گام دوم کاهش تعهدات برجامی ایران گفت که روسیه به فعالیت دیپلماتیک ادامه خواهد داد.
به گزارش ایسنا، به نقل از خبرگزاری تاس، دمیتری پسکوف، سخنگوی کاخ کرملین در واکنش به گام دوم کاهش تعهدات برجامی ایران که در نتیجه خروج یک‌جانبه آمریکا از توافق هسته‌ای انجام شده است گفت که کرملین از عواقب این تصمیم ابراز تأسف می‌کند.
وی گفت: متأسفانه ما الان در حال ثبت این عواقب هستیم. دیپلماسی روسی به فعالیتش ادامه خواهد داد. ما همچنین در انتظار نتایج کار  آژانس بین‌المللی انرژی اتمی خواهیم ماند که در روزهای آتی انجام خواهد شد.
به گزارش ایسنا، مقامات کشورمان روز گذشته در یک نشست خبری اعلام کردند که جمهوری اسلامی در گام دوم خود برای کاهش اجرای تعهداتش ذیل برجام تا ساعات آینده غنی‌سازی خود را از حد تعیین شده در این توافق بالاتر خواهد برد.
بهروز کمالوندی، سخنگوی سازمان انرژی اتمی کشورمان ضمن تایید این خبر تاکید کرد که فعلاً رسیدن به غنای مورد نیاز برای تأمین سوخت راکتور تهران (۲۰ درصد) در دستور کار نیست.
انتهای پیام
