 عربستان باید به وظایفش در برگزاری باشکوه مراسم حج عمل کند
جلسه شورای عالی حج و زیارت پیش از ظهر سه شنبه به ریاست معاون اول رئیس جمهوری برگزار شد.
به گزارش ایسنا، اسحاق جهانگیری معاون اول رئیس جمهور در این جلسه با اشاره به حضور بیش از ۸۶ هزار زائر ایرانی در مراسم حج امسال، بر لزوم تلاش، همکاری و هماهنگی همه دستگاه‌ها و نهادهای مرتبط برای حفظ عزت و کرامت حجاج ایرانی در سرزمین وحی تاکید کرد.
معاون اول رئیس جمهوری همچنین با اشاره به برخی کارشکنی‌های دولت عربستان در خصوص پروازهای حجاج ایرانی، گفت: سازمان حج و زیارت با همکاری سازمان هواپیمایی جمهوری اسلامی ایران اقدامات لازم را برای جابجایی حجاج ایرانی انجام داده اند و هیچ مشکلی در این خصوص وجود ندارد، اما لازم است وزارت امور خارجه و سازمان حج و زیارت مراتب اعتراض و گلایه مندی کشورمان را به دولت عربستان منتقل کنند و خواستار رفع برخی موانع شوند.
جهانگیری افزود: کشور عربستان باید به وظایف و مسئولیت‌هایش در برگزاری باشکوه مراسم حج عمل کند و دنیای اسلام باید برگزاری هرچه بهتر و مطلوبتر حج را از کشور عربستان مطالبه نماید.
وی همچنین با اشاره به گزارش‌های رئیس سازمان حج و زیارت در خصوص اقدامات صورت گرفته برای برگزاری مراسم اربعین امسال، اظهار کرد: راهپیمایی اربعین رویدادی استثنایی، بی نظیر و بی سابقه است که ظرف مدتی اندک چندین میلیون زائر میان دو کشور ایران و عراق تردد می‌کنند که جا دارد از میزبانی و همکاری دولت و مردم عراق نیز قدردانی شود.
معاون اول رئیس جمهور همچنین با تبریک به حجت الاسلام عبدالفتاح نواب به دلیل انتصاب به عنوان نماینده ولی فقیه در امور حج و زیارت، از تلاش‌ها و خدمات حجت الاسلام سید علی قاضی عسگر در دوران تصدی این نمایندگی قدردانی کرد.
در این جلسه علیرضا رشیدیان رئیس سازمان حج و زیارت نیز گزارشی از آخرین اقدامات و هماهنگی‌های صورت گرفته در آستانه مراسم حج ارائه کرد و گفت: امسال ۸۶ هزار و ۵۵۰ زائر از ایران اعزام خواهند شد و شروع پروازها به مقصد عربستان از ۱۷ تیر و بازگشت حجاج از ۲۶ مرداد صورت خواهد گرفت.
وی افزود: در مراسم حج امسال، زائران ایرانی در قالب ۵۷۵ کاروان اعزام خواهند شد که ۳۱۱ کاروان مدینه قبل و ۲۶۴ کاروان مدینه بعد هستند.
رئیس سازمان حج و زیارت با بیان اینکه زائران ایرانی با شعار خودسازی، اخوت دینی و تمدن اسلامی در مراسم حج امسال شرکت خواهند کرد، خاطر نشان کرد: خوشبختانه همه دستگاه‌ها و نهادهای مرتبط همکاری و همراهی لازم را با سازمان حج و زیارت انجام داده‌اند و ثبت نام، سازماندهی، معاینات پزشکی، واکسیناسیون و جلسات توجیهی برای زائران به بهترین شکل ممکن انجام شده است. ضمن آنکه دارو و تجهیزات پزشکی مورد نیاز نیز تأمین شده تا حجاج ایرانی هیچ دغدغه‌ای برای خدمات درمانی و بهداشتی در مراسم حج نداشته باشند.
حجت الاسلام نواب نماینده ولی فقیه در امور حج و زیارت نیز در این نشست از برگزاری بیش از ۵ هزار جلسه برای کاروان‌های حج خبر داد و گفت: اقدامات و هماهنگی‌های لازم در خصوص برنامه‌های فرهنگی و آموزشی برای زائران به خوبی انجام شده و انتظار می‌رود که حجاج ایرانی مراسمی آرام و معنوی را تجربه کنند.
در این جلسه که وزرای راه و شهرسازی، امور اقتصادی و دارایی، فرهنگ و ارشاد اسلامی نیز حضور داشتند، رئیس سازمان اورژانس کشور با اشاره به بر عهده گرفتن امور بهداشتی و درمانی حجاج از سوی هلال احمر جمهوری اسلامی ایران، گفت: تدارکات و تمهیدات لازم برای پیشگیری از بیماری‌های واگیر و ارائه خدمات بهداشتی و درمانی به حجاج ایرانی اندیشیده شده است.
در پایان این جلسه رئیس سازمان حج و زیارت گزارشی نیز از آخرین اقدامات انجام شده و پیش بینی امکانات لازم برای سفر زائران ایرانی به عتبات عالیات و نیز برگزاری هر چه با شکوه‌تر مراسم اربعین امسال ارائه کرد.
انتهای پیام
