 گام عملی مجلس برای حمایت از محیط بانان و جنگل‌بانان
رئیس فراکسیون محیط زیست مجلس شورای اسلامی با بیان اینکه مصوبه مجلس برای حمایت از محیط بانان و جنگل بانان گام عملی برای حمایت از آنان در مقابل حوادث است، گفت: محیط بانانی که پیش از این در اثر حوادث محکوم به قصاص یا پرداخت دیه شده بودند با تصویب این قانون نجات پیدا می‌کنند.
محمدرضا تابش در گفت‌وگو با ایسنا، با اشاره به تصویب قانون حمایت از جنگل بانان و محیط بانان گفت: نمایندگان با اکثریت قاطع و بالای ۹۰ درصد به مفاد این لایحه رأی دادند. این لایحه چندین سال است از طریق فراکسیون محیط زیست و کمیسیون‌های قضایی و کشاورزی پیگیری می‌شد و به یک مطالبه به حق تبدیل شده بود.
وی اضافه کرد: بالغ بر ۱۰۰ محیط بان و جنگل بان طی سال‌های گذشته برای صیانت از طبیعت، شکارچیان غیرقانونی و متعرضین به طبیعت به شهادت رسیدند و از کمترین حمایت قانونی بی بهره بودند. آنها گاهی با وجود اقدام در جهت ایفای وظیفه محکوم به قصاص و محکوم به اعدام می‌شدند یا مجبور بودند دیه سنگینی پرداخت کنند که با تصویب این قانون خیلی از آنها نجات پیدا می‌کنند.
رئیس فراکسیون محیط زیست ادامه داد: این لایحه که پیش از این به عنوان حمایت از محیط بانان و جنگل بانان مطرح بود نامش به لایحه حمایت قضایی و بیمه‌ای از مأموران یگان حفاظت دستگاه‌های اجرایی تسری پیدا کرد که بر این اساس این مأمورین به ویژه مأموران محیط زیست و منابع طبیعی مورد حمایت قانونی قرار می‌گیرند و هنگامی که ضرورتاً ناچار به استفاده از سلاح برای مقابله با متجاوزین به عرصه‌های طبیعی هستند مشمول بکارگیری سلاح توسط نیروهای مسلح می‌شوند. یعنی مجاز به استفاده از سلاح خواهند بود. همچنین اگر در این فرآیند تعقیب و گریز با مشکل مواجه شدند حمایت قانون را دارند و قانون دستگاه اجرایی ذیربط آنان را به پرداخت دیه و جبران خسارت زیان دیده موظف می‌کند.
تابش با اشاره به تکلیف دستگاه اجرایی به بیمه کارکنان در قبال فوت، از کار افتادگی، نقص عضو و حوادث تصریح کرد: با توجه به این قانون خانواده این افراد کمتر دچار مشکل و دغدغه می‌شوند و خسارات نیز جبران می‌شود.
رئیس فراکسیون محیط زیست با اشاره به پیش بینی پوشش بیمه‌ای برای مشمولان این قانون اضافه کرد: در برخی موارد افرادی از یگان حفاظت ضرورتاً به کار گرفته می‌شوند. مثلاً از نیروهای اجرایی سازمان محیط زیست برای اطفای حریق استفاده می‌شود که اینها هم مثل محیط بانان و جنگل بانان تحت پوشش بیمه قرار می‌گیرند. علاوه بر این سازمان محیط زیست موظف به پرداخت هزینه‌های درمانی و جبران خسارات نیروهای مردمی، NGOها و داوطلبان مردمی است که به کمک می‌آیند.
تابش با اشاره به تکلیف سازمان برنامه و بودجه برای تأمین اعتبارات لازم در این زمینه افزود: این لایحه در چهار ماده و سه تبصره و بدون مخالفت هیچ نماینده‌ای تصویب شد که نشان دهنده جایگاه بالا و ارزشمند محیط بانان برای نمایندگان است. ما قدردان زحمات آنها هستیم و تلاش کردیم گامی عملی برای حمایت از آنها در مقابل حوادث برداریم که امیدواریم نسبت به افزایش حقوق و تأمین تجهیزات آنها از سوی دولت نیز اقدامات لازم انجام شود.
نماینده مردم اردکان در مجلس در پایان تاکید کرد: امیدواریم با همین سعه صدری که این لایحه در مجلس پس از سال‌ها انتظار به تصویب رسید. شورای نگهبان هم با سعه صدر آن را مورد بررسی قرار دهد و کمترین ایراد ممکن را به آن بگیرد.
انتهای پیام
