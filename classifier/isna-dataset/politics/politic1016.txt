گرمابی: نباید وارد بازی تحریک‌آمیز آمریکا، اسرائیل و عربستان شد
یک عضو فراکسیون امید مجلس معتقد است که برخی افراد نه در چارچوب قانون مسئولیت خود، بلکه در خوشبینانه ترین برداشت فراتر از مسئولیت‌های محوله عمل می‌کنند.
به گزارش ایسنا، حمید گرمابی در جلسه علنی نوبت صبح امروز (دوشنبه) مجلس شورای اسلامی در بخش‌هایی از نطق میان دستور خود گفت: سخنان بسیاری وجود دارد که در سالهای گذشته دلسوزان ایران برای بهبود اوضاع و هشدار به مسئولان بیان کرده و تکرار آن از این تریبون تأثیری نخواهد داشت که اگر می‌داشت همان‌ها که گفته‌اند کافی بود. تنها دو نکته را که در شرایط کنونی اهمیت دارد به مجموعه حاکمیت کشور بیان می‌کنم. علت انتخاب عنوان کلی مجموعه‌ حاکمیت کشور به عنوان مخاطب اصلی من در این عرایض این است که هنوز حتی کاملاً مشخص نیست که برای طرح برخی از مطالبات مردم باید کدام مسئول قانونی را مخاطب قرار داد. متأسفانه تقسیم قدرت متناسب با ساختار قانونی تصویب شده نیست و این موضوع تصمیمات راهبردی و مفید را به مسیری خسارت‌بار کشانده است.
وی با انتقاد شدید نسبت به موازی‌کاری‌ها با قوا ابراز عقیده کرد: نقش روابط و بده بستان‌ها بر سر درگمی مردم افزوده است و تا زمانی که حل نشود، امید به بهبود اوضاع دشوار خواهد بود.
این عضو کمیسیون صنایع و معادن مجلس، با اشاره به شرایط تحریمی ایران گفت: تردیدی نیست که عهد شکنی و زیاده خواهی رئیس جمهور آمریکا و روابط سیاسی این کشور با دنیا شرایطی خاص را بر کشور ما تحمیل کرده است که راه برون رفت از آن تنها از مسیر عقلانیت و واقع بینی می‌گذرد. اولین الزام گام نهادن بر این مسیر نیز، تمرکز تصمیم‌گیری با رویکرد بهره گیری از همه نظرات دلسوزان کشور است. بار اصلی هر تصمیم سرنوشت سازی که گرفته می‌شود بر دوش مردم ایران خواهد بود. بنابراین مردم حق دارند که به طور مستقیم یا غیر مستقیم در آن تصمیم مشارکت داده شوند. روشن است که ملت ایران در برابر تحمیل ذلت و یا تجاوز بیگانگان نظرشان چیست؟ آنها در مقابله قاطع با آن اجماع نظر دارند و یک‌دل و مشخص از کشورشان پشتیبانی خواهند کرد ولی چگونگی این مقابله مستلزم خرد جمعی و تصمیم گیری هماهنگ و رعایت نظر مردم است.
این عضو فراکسیون امید مجلس در مورد جایگاه ایران در نظام حقوقی دنیا گفت: در تنش‌های پیش آمده فعلی، ایران دست بالا را در افکار عمومی و نظام حقوقی دنیا برای اثبات مظلومیت و حقانیت خود در برابر جنگ طلبان دارد. این فرصت کوچکی نیست و نباید به جای استفاده درست از آن وارد بازی تحریک آمیز آمریکا، اسرائیل و عربستان شد.
وی با تشکر از عملیات سپاه پاسداران در سرنگون کردن پهپاد آمریکایی، اظهار داشت: پاسخ به موقع مدافعان غیور ایران به تجاوز پهپاد آمریکایی در فضای کشورمان از چنان منطق سیاسی و نظامی برخوردار بود که سران کشورها را به انفعال واداشت که نه تنها سران کشورها را به انفعال واداشت بلکه رئیس جمهور ایالات متحده را دچار تناقض گویی کرد. همه مردم کشورمان نیز با غرور و افتخار از این اقدام حمایت کردند.
گرمابی تاکید کرد: تصمیم سازان کشور باید متوجه باشند که حداقل در مواجهه با بحران تحمیلی فعلی متمرکز تصمیم گرفته و درست عمل کنند.
انتهای پیام
