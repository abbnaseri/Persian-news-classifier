 نشست مشترک هیأت مدیره سابق و جدید «انجمن ایرانی روابط بین‌الملل» با حضور عراقچی
نخستین جلسه هیأت مدیره جدید انجمن علمی ایرانی روابط بین‌الملل مشترک با هیأت مدیره سابق این تشکل با حضور سید عباس عراقچی معاون سیاسی وزارت خارجه برگزار شد.
به گزارش ایسنا، در این نشست سید عباس عراقچی که عضو هیأت مدیره انجمن نیز است، با تأکید بر ضرورت تأثیرگذاری و مشارکت انجمن در ارائه فهم درست و بهتر از روابط بین‌الملل، وجود دامنه وسیعی از موضوعات همراه با پیچیدگی‌های مسائل بین‌المللی و منطقه‌ای را نیازمند توجه به سیاست‌های راهبردی و تاکتیکی و برقرای ارتباط وثیق میان بخش تئوریک و اجرایی دانست.
معاون سیاسی وزیر امور خارجه گفت: استفاده همزمان از ظرفیت بخش‌های دانشگاهی و بخش‌های عملی ازجمله ظرفیت سفرا و دیپلمات‌های داخلی و خارجی در تبیین و کالبدشکافی رویدادها و مباحث مرتبط با موضوعات جدید بسیار تعیین‌کننده است.
معاون وزیر امورخارجه از حمایت معنوی این وزارتخانه از فعالیت‌ها و تلاش‌های علمی انجمن سخن گفت و افزود: همکاری بخش‌های علمی و اجرایی در باب موضوعات روز به ارتقای کیفیت اندیشه و عمل در هردو بخش منجر خواهد شد.
در ادامه این جلسه اعضای سابق و جدید هیأت مدیره به طرح مهم‌ترین محورهای مورد تأکید خود پرداختند.
انتهای پیام
