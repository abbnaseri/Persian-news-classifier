توقف تغییر فرمانداران و استانداران تا پایان انتخابات
معاون سیاسی وزیر کشور گفت: ما طی بخشنامه‌ای جز در موارد اضطرار هرگونه تغییر فرمانداران و استانداران را متوقف کردیم چرا که عملا وزارت کشور و ستاد انتخابات وارد مرحله اجرایی و عملیاتی شده است.
جمال عرف در گفت‌وگو با ایسنا اظهار کرد: با توجه به علاقه وافری که استاندار اردبیل به طرح‌ها و پروژه‌های شروع شده در این استان دارند بهنامجو در اردبیل ماندنی شد. استاندار اردبیل مثل شیر در این استان به فعالیت خود ادامه می‌دهد و قرار نیست بهنامجو به عنوان استاندار گیلان جابجا شود.
وی خاطرنشان کرد: البته ظرفیت استاندار اردبیل بالاتر از جایگاه استانداری است و ما می‌توانیم از ظرفیت وی در سطح ملی نیز استفاده کنیم.
معاون سیاسی وزیر کشور به توقف تغییر فرمانداران و استانداران تا پایان انتخابات اشاره کرد و افزود: ما طی بخشنامه‌ای جز در موارد اضطرار هرگونه تغییر فرمانداران و استانداران را متوقف کردیم چرا که عملا وزارت کشور و ستاد انتخابات وارد مرحله اجرایی و عملیاتی شده است.
عرف بیان کرد: در چنین شرایطی که عملیات براساس تقویم انتخابات در استان‌ها و شهرستان‌ها نیز با محوریت استانداران و فرمانداران شروع شده تغییر آنها هیچ معنایی ندارد و ما قطعا از این امر اجتناب می‌کنیم.
وی ادامه داد: با توجه به رفتن استاندار گیلان به سازمان تامین اجتماعی ما تنها معرفی استاندار جدید گیلان را با تصویب هیئت دولت شاهد خواهیم بود و به غیر از این هیچگونه تغییر استانداران تا پایان انتخابات در دستور کار وزارت کشور نیست.
انتهای پیام
