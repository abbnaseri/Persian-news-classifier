کشف ۳ میلیون نخ سیگار قاچاق و جریمه ۲۷ میلیاردی قاچاقچیان
مدیرکل تعزیرات حکومتی استان همدان از جریمه ۲۷ میلیارد ریالی قاچاقچیان سیگار در همدان خبر داد و گفت: از این افراد بیش از ۳ میلیون نخ سیگار کشف شده است.
به گزارش ایسنا، علیرضا حسن‌پور در توضیح این خبر اظهار کرد: پنج نفر قاچاقچی که بیش از ۳ میلیون نخ سیگار را به سمت تهران حمل می‌کردند، در گلوگاه شهید زارعی همدان دستگیر شدند.
وی افزود: متهمان به طور جداگانه ۳ میلیون و ۳۷۴ هزار و ۴۰۰ نخ سیگار خارجی به ارزش ۱۹ میلیارد و ۸۴۷ میلیون و ۸۵۶ هزار و ۸۰۰ ریال را به‌وسیله ۵ دستگاه انواع خودرو سواری، کامیون و اتوبوس حمل می‌کردند.
حسن پور با بیان اینکه یکی از متهمان پس از تعقیب و گریز و شلیک گلوله مأموران دستگیر شد، افزود: شعبه مربوطه پس از تحقیقات و احراز تخلف، متهمان را به ضبط کالا و خودروها به نفع دولت و پرداخت ۲۷ میلیارد و ۶۴۴ میلیون ریال جزای نقدی در حق دولت محکوم کرد.
انتهای پیام
