رهبر اکثریت سنای آمریکا: ترامپ به دنبال جنگ با ایران نیست
رهبر اکثریت سنای آمریکا تاکید کرد که دولت ترامپ به‌طور قطع به دنبال جنگ با ایران نیست.
به گزارش ایسنا به نقل از خبرگزاری آسوشیتدپرس، سناتور میچ مک کانل رهبر اکثریت مجلس سنای آمریکا در نشست خبری هفتگی خود در پاسخ به سوالی درباره تصمیم جدید دونالد ترامپ رئیس جمهور کشورش برای اعزام هزار نیرو به خاورمیانه با تکیه بر ادعاهای واهی و بی اساس واشنگتن گفت که رئیس جمهور ترامپ یک رویکرد بررسی شده برای آنچه تهدید ایران می‌داند، اتخاذ کرده است.
وی در ادامه تاکید کرد که دولت ترامپ به‌طور قطع به دنبال آغاز یک جنگ با ایران نیست.
این اظهارات پس از آن بیان شده است که کاخ سفید روز سه‌شنبه اعلام کرد که رئیس جمهور آمریکا دستور اعزام هزار نیروی جدید به خاورمیانه را صادر کرده است. این تصمیم ترامپ موجب بروز نگرانی‌هایی نسبت به تأثیر این کار بر افزایش تنش‌ها در منطقه شده است.
مقامات دولت آمریکا قرار است در روزهای آتی با حضور در کنگره توضیحاتی را درباره تصمیمات اخیر ترامپ درخصوص ایران ارائه دهند.
به گزارش ایسنا، مقامات آمریکایی اعلام کرده‌اند این افزایش نیرو در خاورمیانه به دلیل افزایش تنش‌ها در خلیج فارس است. در تازه‌ترین مورد از این تنش‌ها پنجشنبه گذشته در اقدامی مشکوک دو نفتکش در دریای عمان هدف قرار گرفتند که آمریکا بلافاصله و بدون ارائه مدرک قابل استنادی ایران را مسئول آن دانست.
همچنین پاتریک شاناهان، سرپرست وزارت دفاع آمریکا همزمان با موافقت ترامپ با اعزام نیروی جدید به خاورمیانه تاکید کرد که واشنگتن به دنبال درگیری با ایران نیست و اقدام آنها "در جهت اطمینان یافتن از ایمنی نیروهای نظامی آمریکایی و برای حفاظت از منافع ملی آمریکا انجام می‌شود."
وی افزود: این تعداد نیرو بنا به درخواست سنتکام (فرماندهی مرکزی ارتش آمریکا) و توصیه رئیس ستاد مشترک ارتش آمریکا پس از مشورت با کاخ سفید به خاورمیانه اعزام می‌شوند.
واشنگتن همچنین بدون ارائه سند و مدرک معتبری ادعا می‌کند که ایران مسئول حمله روز پنج‌شنبه به دو نفتکش در دریای عمان بوده است که در آن یک کشتی متعلق به ژاپن و کشتی دیگری متعلق به نروژ هدف قرار گرفتند.
این در حالی است که تاکنون هیچ کشور دیگری و هیچ نهاد بین‌المللی دست داشتن ایران در این حادثه را تائید نکرده است. علاوه‌براین، کشورهای اروپایی این ادعای آمریکا را نپذیرفته و خواهان ارائه اطلاعات بیشتر در این زمینه هستند.
انتهای پیام
