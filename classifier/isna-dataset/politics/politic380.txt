نباید لحظه‌ای به دشمن اعتماد کرد
فرمانده سپاه سیدالشهدا (ع) استان تهران گفت: دولت آمریکا به خوبی فهمیده است که تحریم های اقتصادی بر ملت ایران اثری ندارد.
به گزارش ایسنا ، سردار حسن حسن زاده بعد از ظهر سه شنبه در مراسم کلنگ زنی ساختمان سپاه ناحیه حضرت روح الله (ره) که در باقرشهر برگزار شد، طی سخنانی با اشاره به اینکه ایستادگی ملت ایران در برابر دشمنان موجب عقب نشینی آنها  خواهد شد، اظهار کرد: با توجه به اینکه ملت غیور ایران با تمام قدرت در برابر فشارها و تحریم های ناجوانمردانه دشمنان ایستاده اند آمریکا به خوبی فهمیده است که این تحریم ها بر ملت ایران اثری ندارد.
سردار حسن زاده با بیان اینکه نباید لحظه‌ای به دشمن اعتماد کرد و باید با استفاده از تجربیات گام اول انقلاب در مقابل جبهه کفر، باطل و استکبار ایستاد گفت: ایستادگی و مدیریت ملت و نیروهای مردمی در محرومیت زدایی و سختی‌ها و حوادث مثل سیل اخیر نقطه روشنی شد که بدانیم ملت در همه سختی ها در کنار نظام می ماند.
وی در ادامه تصریح کرد: ساختمان جدید سپاه ناحیه حضرت روح الله (ره) در ایام هفته دفاع مقدس سال آینده به طور کامل به بهره‌برداری می‌رسد و ایجاد این ساختمان به لحاظ کمی باید در شأن سپاه باشد.
فرمانده سپاه سیدالشهدا (ع) استان تهران افزود: دشمنان نظام شکوهمند انقلاب اسلامی بارها به طور رسمی و علنی اعلام کردند که اجازه عبور از مرز بلوغ به ایران را نمی‌دهد و این موضوع نشانگر کینه توزی و حقارت آنها است ، لذا دشمنان باید بدانند که انقلاب برگرفته از مکتب اسلام و قرآن است و ملت ایران از تهدیدات و فشارها هیچ واهمه‌ای ندارد و ادبیات ایران در مقابل تهدیدات و تحریم‌ها برای دفاع از خود، دارای اعتبار، صلابت و ارزش است.
انتهای پیام
