کسی که می‌تواند در مقابل شیطان بزرگ ایستادگی کند، رهبر انقلاب است
عضو مجلس خبرگان رهبری گفت: مجلس خبرگان رهبری ، فردی را از مقام معظم رهبری جامع‌تر، کامل‌تر و مدیرتر برای نظام اسلامی نمی‌داند.
به گزارش ایسنا ، آیت الله فاضل گلپایگانی بعد از ظهر شنبه در مراسم یادواره شهدای روحانی و طلبه شهرستان ورامین بیان کرد: در زمان ائمه اطهار(ع) کسانی که مسلمان نبودند  به علم امام صادق(ع) بیشتر پی می‌بردند و در پایان نیز آنها مرید و مسلمان مذهب امام صادق(ع) می‌شدند.
وی گفت: امروز شهریه طلاب ، شاگردان امام صادق(ع) پایین ترین حقوق در جامعه اسلامی است ، روحانیت وابسته به اموال دولتی نیستند و این قشر جامعه باید مردمی بودن خود را حفظ کنند ، روحانیت شاگرد مذهب جعفری است ، اما با دولت نیز تعامل و همکاری می‌کند.
آیت‌الله فاضل گلپایگانی افزود: امروز حوزه‌های علمیه بر خلاف نظام حرکت نمی‌کنند ، بلکه حامی نظام جمهوری اسلامی ایران هستند ،  روحانیت و طلاب با تمام وجود برای حفظ این انقلاب تلاش کرده و این راه را ادامه خواهند داد.
نماینده مردم تهران در مجلس خبرگان رهبری گفت: حوزه‌های علمیه از زمان‌های قدیم مکتب شهادت را در خود حفظ کردند و در راه حفظ انقلاب خمینی(ره) هزاران هزار شهید طلبه و روحانی تقدیم نظام کردند ، آمار شهدای قشر روحانیت از دیگر قشر های جامعه بالاتر است.
آیت‌الله گلپایگانی تصریح کرد: باید از زمان ائمه اطهار(ع) عبرت بگیرم که بصیر باشیم ، مقام معظم رهبری بارها سفارش کردند که بنده آن چیزی که شما نمی‌بینید  می‌بینم.
وی ادامه داد: مقام معظم رهبری آینده این کشور را می‌بیند و می داند و لذا امروز ما باید نقشی که آن روز شیعیان اجرا کردند و در کنار امام صادق(ع) بودند را در کنار مقام معظم رهبری داشته باشیم.
آیت‌الله گلپایگانی یادآور شد: مقام معظم رهبری همچون امام صادق(ع) نامه دشمنان را جواب نمی دهند ، امروز مقام معظم رهبری با اقتدار در مقابل دشمنان این انقلاب ایستاده است و همه ما نیز باید در کنار ایشان ، این راه را با اقتدار و صلابت به پایان برسانیم.
عضو مجلس خبرگان رهبری در پایان خاطر نشان کرد: در مجلس خبرگان رهبری  ، اعضای این مجلس فردی را از مقام معظم رهبری جامع تر ، کامل تر ، مدیر تر ، برای نظام اسلامی نمی‌دانند. در زمان فعلی کسی که می‌تواند در مقابل دشمنان علی‌الخصوص شیطان بزرگ آمریکا ایستادگی کند، رهبر انقلاب اسلامی است.
انتهای پیام
