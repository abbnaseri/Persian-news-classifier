تعیین تکلیف مجلس به دولت برای ارائه بودجه شرکت‌های دولتی
نمایندگان مجلس دولت را مکلف کردند بودجه شرکت‌های دولتی، بانک‌ها و موسسات انتفاعی وابسته به دولت را به مجلس ارائه کنند.
به گزارش ایسنا، نمایندگان مجلس در جلسه علنی صبح امروز (دوشنبه) طرح الحاق یک تبصره به ماده ۱۸۲ قانون آئین نامه داخلی مجلس را به تصویب رساندند که براساس آن دولت مکلف است گزارش عملکرد بودجه سال گذشته و صورت‌های مالی حسابرسی شده، بودجه تفضیلی سال جاری و عملکرد بودجه مصوب شش ماه اول سال جاری تمامی شرکتهای دولتی، بانک‌ها و موسسا ت انتفاعی وابسته به دولت و شرکتها و موسساتی که مستلزم ذکر یا تصریح نام است از قبیل شرکت ملی نفت ایران، شرکت ملی گاز ایران، سازمان توسعه و نوسازی معادن و صنایع معدنی، بیمه مرکزی ایران، شرکت سهامی بیمه ایران، بانک مرکزی جمهوری اسلامی ایران، بانک ملی ایران و سازمان بنادر و دریانوردی و همچنین بودجه پیشنهادی سال آینده آنها و شاخص‌های کلان کل بودجه را تا ۱۵ آبان ماه هر سال به همراه گزارش ارزیابی بر مبنای شاخص‌های مالی و عملکردی به تفکیک به مجلس تسلیم کند.
طبق این مصوبه کمیسیون و برنامه و بودجه بلافاصله گزارشها را به دیوان محاسبات کشور ارجاع می‌دهد تا دیوان بعد از بررسی و اظهار نظر، گزارش خود را ظرف مدت ۲۰ روز جهت تصویب به کمیسیون مذکور ارائه کنند.
گزارش کمیسیون ملاک بررسی بودجه است و همزمان با لایحه کل کشور طبق مواد این قانون مورد رسیدگی قرار می‌گیرد.
انتهای پیام
