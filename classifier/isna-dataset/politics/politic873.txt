رئیس حزب التوحید العربی لبنان: وظیفه ماست که در کنار جمهوری اسلامی ایران بایستیم
رئیس حزب التوحید العربی لبنان با اشاره به حمایت های ایران از مقاومت گفت: وظیفه ما این است که در کنار جمهوری اسلامی ایران بایستیم.
به گزارش ایسنا به نقل از شبکه الجدید، وئام وهاب، رئیس حزب" التوحید العربی" لبنان در دیداری با سید ابراهیم امین السید، رئیس شورای سیاسی حزب الله و محمود قماطی معاون وی گفت: ما بر ایستادگی کامل خود در کنار جمهوری اسلامی ایران که در کنار مقاومت لبنان و فلسطین ایستادگی کرد تاکید می‌کنیم. ایران در کنار سوریه نیز ایستادگی کرد و در نجات دادن آن از جنگ سهیم بود بنابراین به عنوان وظیفه اخلاقی، سیاسی، ملی و اسلامی امروز باید در جنگ ظالمانه آمریکا علیه ایران در کنار جمهوری اسلامی ایران بایستیم؛ خواه این جنگ رخ دهد خواه رخ ندهد.
وی افزود: جنگ از یک ماه پیش زمانی که آمریکا سیاست گرسنه کردن ملت ایران را درپیش گرفت آغاز شد بنابراین تازمانی که تحریم‌ها و اقدامات آمریکا تداوم داشته باشد احتمال همه چیز در منطقه وجود دارد.
انتهای پیام

