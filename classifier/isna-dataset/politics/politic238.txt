"ال‌آرتی" در میان مدت جایگزین "بی‌آرتی" می‌شود
نماینده مردم تهران در مجلس گفت: پروژه مطالعاتی ال‌آرتی (قطار سبک شهری) پس از انجام مطالعات اولیه و نهایی در میان مدت جایگزین خطوط بی‌آرتی می‌شود.
طیبه سیاوشی در گفت‌وگو با ایسنا، گفت: یکی از عمده دلایل شهردار تهران برای انجام پروژه مطالعاتی طرح ال‌آرتی (قطار سبک شهری) در خیابان‌های ولی‌عصر، انقلاب و جمهوری، وسعت دادن به طرح کاهش آلودگی هوا و گسترش هوای پاک در تهران است.
وی ادامه داد: این پروژه، پروژه‌ای ایده‌آلیستی و فانتزی نیست بلکه به شرط توجه به مسائل اقتصادی، فرهنگی و اجتماعی و به دور از شتابزدگی به توسعه فضاهای اجتماعی و تنفس تهران کمک می‌کند.
این عضو کمیسیون فرهنگی مجلس عملیاتی شدن این پروژه را نیازمند بررسی دقیق و همه جانبه ابعاد موضوع دانست و افزود: این طرح در کوتاه مدت قابل اجرا نیست. هزینه – فایده اقتصادی و کارکردهای زیست محیطی آن، توجه به رضایت شهروندان، سرعت در جابه‌جایی مسافران و کاهش حجم مسافر در ساعات پر تردد از جمله مواردی است که شهرداری تهران باید در مطالعاتی که در جریان است با دقت بالایی به آنها توجه داشته باشد تا بتواند آن را در میان مدت اجرایی کند.
نماینده مردم تهران در مجلس، انجام مطالعات اجرایی پروژه ال‌آرتی در تهران را به دلیل فرسودگی و آلودگی زیاد ناوگان حمل و نقل اتوبوسرانی و تاکسیرانی تهران دانست و افزود: خیابان ولی عصر به عنوان یکی از نمادهای تاریخی شهر تهران و یکی از پرترددترین خیابان‌های تهران پس از اجرای پروژه بی‌آرتی توانست رضایت بخش وسیعی از شهروندان تهران را به دست آورد و به دلیل شبکه بی‌آرتی در خیابانهای دماوند، آزادی، مولوی و سایر خیابانها و اتوبانهای تهران به اجرا درآمد اما افزایش تقاضا برای سفر با این وسیله کارآمد باعث شد شهرداری تهران به این فکر بیفتد تا سطح کار را ارتقاء دهد و ضمن جابه‌جایی تعداد بیشتری مسافر، شهروندان تهرانی را با آلودگی کمتر هوا و با مدت زمان کمتری به مقصد برساند.
سیاوشی ادامه داد: تجربه موفق پروژه بی‌آرتی این فرصت را در اختیار شهرداری تهران قرار داد تا به فکر جابه‌جایی تعداد بیشتری از شهروندان تهرانی با اتلاف وقت کمتری بیفتد البته با اجرایی شدن پروژه قطار سبک شهری خطوط بی‌آرتی جمع شده و خطوط ال‌آرتی جایگزین آن می‌شود.
وی تبدیل بخشهایی از خیابان ولی‌عصر به پیاده‌راه پس از اجرای پروژه قطار سبک شهری را تصمیم مناسبی دانست و افزود: شهرداری تهران باید به نکات ایمنی عبور و مرور مردم در محل تلاقی پیاده‌راه با خطوط تراموا توجه ویژه‌ای داشته باشد تا خدای نکرده شاهد حوادث ناخوشایند و تلفات انسانی نباشیم البته هر پروژه جدید شهری نیازمند نهادینه کردن فرهنگ‌سازی است. خیابان و پارکینگ اضافه کردن جوابگو نیست بلکه باید فضاهایی برای پیاده‌راه ایجاد کرد. به طور مثال خیابانهای قدیمی و تاریخی لاله‌زار یا سی‌تیر به دلیل وجود اماکن تاریخی متعدد و تالارهای تئاتر و سینما این فرصت را در اختیار شهرداری تهران قرار داده تا با مرمت و ساماندهی بافت خیابان و سنگ‌فرش آن و بهسازی پیاده‌رو و قرار دادن محلهای عرضه مواد غذایی و کافی‌شاپهای فانتزی ساعاتی از روز را برای تردد خانواده‌ها و شهروندان تهرانی، خیابان را به پیاده‌راه تبدیل کند. ایجاد بستر و زیرساخت مشابه و سنگ‌فرش بخشهایی از خیابان ولی‌عصر نیز با الگوبرداری از این خیابان‌ها قابل اجراست.
نماینده مردم تهران در مجلس یادآور شد: این پروژه نیازمند طرح مطالعاتی وسیع در ابعاد اقتصادی، فرهنگی، اجتماعی و سیاسی آن است.
این عضو کمیسیون فرهنگی مجلس اجرای پروژه ال‌آرتی را موجب رونق تولید و صنعت تولید ریل، واگن و قطارهای کشنده‌های سبک در داخل کشور دانست و افزود: شهرداری تهران معتقد است این پروژه به صورت مستقیم و غیرمستقیم اشتغال و صنعت کشور را رونق می‌دهد. شهرداران تهران اغلب معتقدند که پارکینگ اضافه کردن جوابگوی حجم عظیم ترددهای شخصی نیست. اگرچه ممکن است این استدلال تعجب مردم را برانگیزد اما بنده هم این استدلال را می‌پذیرم. خیابان‌ها و معابر اصلی و فرعی تهران به حدی اشباع شده که باید فکری اساسی‌تر برای تردد در شریانهای شهر اندیشید. شهرداری تهران امروز معتقد به گسترش پیاده‌راه‌هاست. پیاده‌راه‌ها نیز در بستر امکانات فرهنگی قابل توسعه هستند و این یعنی ایجاد چرخه کار.
انتهای پیام
