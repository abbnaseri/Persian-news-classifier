صحبت‌های تکراری مهمان انگلیسی/درآمد ۱۰۰۰ دلاری از ورود هر عراقی/وضعیت سامانه ثبت اموال مسئولین
صحبت‌های تکراری مهمان انگلیسی/ درآمد ۱۰۰۰ دلاری از ورود هر عراقی به ایران/ خشاب پُرِ قانون برای ممنوعیت حمل سلاح/ احتمال ورود پهپاد گلوبال هوک به حریم ایران علت لغو دستور حمله ترامپ/ دیدار اندرو موریسون با کمال خرازی/ تلاش صهیونیست‌ها برای تخریب روابط ملت ایران و عراق  و... از جمله گزیده اخبار سیاسی ایسنا در روز یکشنبه، دوم تیرماه ۱۳۹۸ است.
به گزارش ایسنا، تفاهم نامه همکاری بین وزارت دفاع و پشتیبانی نیروهای مسلح و وزارت راه و شهرسازی با موضوع ساخت و تامین یکصد هزار واحد مسکونی برای کارکنان و بازنشستگان نیروهای مسلح به امضا رسید.
وزیر دفاع و پشتیبانی نیروهای مسلح در مراسم امضای این تفاهم نامه ضمن ارائه توضیحاتی درباره علت ساخت یک‌صد هزار واحد مسکونی برای نیروهای مسلح گفت: ما تصور می‌کنیم که طرح ساخت یک‌صد هزار واحد مسکونی برای کارکنان و بازنشستگان نیروهای مسلح، سه ساله باشد، اما حداکثر تلاش را می کنیم تا در دو سال باقیمانده دولت دوازدهم، این پروژه تا حد زیادی انجام شود.

خشاب پُرِ قانون برای ممنوعیت حمل سلاح
سال‌هاست که مقوله نگهداری و حمل سلاح به چالشی لاینحل برای نظام‌های حقوقی مختلف و مجالس قانونگذاری جهان تبدیل شده است، اما آیا مقررات و قوانین مختلف دراین‌باره توانسته هدف قانونگذار را محقق سازد؟
علی لاریجانی، رئیس مجلس شورای اسلامی در دیدار با گبرییِلا کوئواس بارُن، رئیس اتحادیه بین المجالس (IPU) با اشاره به اینکه جریانات تروریستی در منطقه افزایش یافته است، و آمریکا و برخی کشورهای منطقه به آنها کمک می کنند، افزود: تجربه منطقه نشان می‌دهد، اشغال نظامی باعث تقویت جریانات تروریستی شدند، چون آمریکایی ها با اشغال نسبت به ملتها رفتار تحقیرآمیز انجام می‌دهند. بنابراین بستر اجتماعی تروریسم را آمریکایی ها در منطقه ایجاد می‌کنند.

محمدجواد ظریف در پاسخ به سوالی مبنی بر اینکه آیا از عملکرد معاونت اقتصادی وزارت امور خارجه رضایت دارید؟ گفت: حدود یک سال است که در وزارت امور خارجه معاونتی به نام اقتصادی تشکیل شده و به نظر بنده عملکرد موفقی داشته اما برای رسیدن به نتیجه مطلوب راه طولانی در پیش است. وزیر امور خارجه کشورمان با مثبت ارزیابی کردن عملکرد معاونت اقتصادی وزارتخانه متبوعش در شرایط تحریم، گفت: در زمینه انعقاد پیمان‌های پولی با کشورهای مختلف مذاکرات و توافقاتی انجام شده و در حال انجام است.

امیرعلی ابوالفتح، کارشناس مسائل آمریکا در مورد علت تجدید نظر ترامپ در تصمیم خود برای حمله محدود به ایران اظهار کرد: در مورد بحث حمله به ایران دو روایت از سوی ترامپ مطرح شده است او عصر جمعه در یک رشته توییت با اشاره به تصمیم خود برای حمله به ایران مدعی شد که ده دقیقه قبل از حمله دستور توقف این موضوع را داده است این در حالی است که او در همان روز در مصاحبه‌ای با شبکه خبری «ان بی سی» اظهار کرد «برنامه حمله به ایران آماده بود، اجرای آن مشروط به تأیید من بود و وقتی من فهمیدم که حدود ۱۵۰ ایرانی احتمالاً در این حمله کشته می‌شوند در این موضوع تجدید نظر کردم» بنابراین می‌بینیم که دو روایت متفاوت از سوی ترامپ در مورد این موضوع مطرح شده است و با توجه به این امر برخی از کارشناسان حتی تردید دارند که آیا اصلاً ترامپ فرمان حمله صادر کرده بود یا نه.؟
رئیس‌جمهور آمریکا در پیامی توییتری نوشته است که من هیچ گاه آن‌طور که افرادی به غلط گزارش می‌دهند، حمله علیه ایران را «لغو نکردم»، و فقط این بار پیش رفتن آن را متوقف کردم. ترامپ در حالی این اظهارات را مطرح می‌کند که یک پهپاد جاسوسی آمریکا بامداد پنجشنبه از یکی از پایگاه‌های نیروهای آمریکایی در جنوب خلیج فارس به هوا برخاسته و بر خلاف قوانین بین‌المللی وارد حریم هوایی ایران شد که توسط پدافند هوایی کشورمان سرنگون شد.
همچنین یک مقام ارشد دولت آمریکا درباره علت لغو دستور حمله ترامپ گفت: این احتمال وجود دارد که پهپاد گلوبال هوک یا پهپاد آمریکایی دیگری وارد حریم هوایی ایران شده باشد و به همین دلیل رئیس جمهور این حمله را لغو کرد.

اندرو موریسون، وزیر مشاور در امور خاورمیانه انگلیس، صبح امروز با کمال خرازی، رئیس شورای راهبردی روابط خارجی دیدار  کرد.
کمال خرازی پس از این دیدار با بیان اینکه صحبت‌های وزیر انگلیسی تکراری بود، تاکید کرد: اگر اروپایی‌ها در مهلت ۶۰ روزه اقدامی انجام ندهند گام‌های جدیدی را بر می‌داریم و بدانند که این امر جدی است.

سفیر ایران در عراق با اشاره به درآمد ۱۰۰۰ دلاری از ورود هر عراقی به ایران گفت: در سه ماه اول سال ۱۳۹۸ سفر اتباع عراق به ایران به طور چشمگیری افزایش یافته است و پیش‌بینی می‌شود با توجه به آغاز فصل تابستان بر تعداد شهروندان عراقی که به ایران سفر می‌کنند افزوده شود و این افزایش چشمگیر جهانگرد فرصتی است که باید به خوبی از آن استفاده کرد. ایرج مسجدی درادامه صحبت‌های خود با بیان این‌که اگر در بین چند میلیون جهانگردی که بین دو کشور در حال رفت و آمد هستند تخلفی مشاهده شد نباید آن را به کل تعمیم داد، افزود: مردم خوب، خونگرم و مهمان‌دوست ایران بدون شک این توطئه صهیونیست‌ها و همپیمانان آنها را که به دنبال ایجاد اختلاف بین مردم دو کشور هستند را خنثی خواهند کرد

رئیس دادگاه‌های انقلاب اسلامی تهران در نشست خبری گفت: در هیچ یک از ارکان نظام نباید فساد تحمل شود و باید بدانیم فساد ابزار دشمن در نظام ماست  و ما راهی جز جمع کردن فساد نداریم. حجت الاسلام موسی غضنفرآبادی تاکید کرد: برخی از دادگاه انقلاب چهره خشنی را تصویر کرده‌اند اما این دادگاه هیچ شأنی جز نوکری مردم ندارد و شعارمان این است که هر که مسئول‌تر است نوکرتر است.
همچنین رییس مرکز آمار و فناوری اطلاعات قوه قضاییه با بیان اینکه ما در حال طراحی سامانه ثبت اموال مسئولین هستیم، گفت: این سایت آماده است ولی با توجه به مسائل امنیتی تشخیص دادیم بیشتر روی زمان بندی آن کار کنیم.
* مهمترین اخبار، مصوبات و دستور کارهای  امروز (یکشنبه) دوم خرداد ۱۳۹۸ مجلس شورای اسلامی را نیز می‌توانید اینجا دنبال کنید.
انتهای پیام
