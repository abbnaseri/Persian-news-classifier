نماینده کاشان: وزارت آموزش و پرورش کمبود معلم را از طریق برگزاری آزمون تامین کند
نماینده مردم کاشان در مجلس گفت: کمبود معلم در وزارت آموزش و پرورش و ممنوعیت استخدام در این وزارتخانه در قالب برنامه ششم توسعه موجب به کارگیری معلمان به صورت خرید خدمتی شده است.
به گزارش ایسنا، سیدجواد ساداتی‌نژاد در جلسه علنی امروز (یکشنبه) در تذکر شفاهی، با اشاره به تجمع جمعی از معلمان خرید خدمتی مقابل قوه مقننه، گفت: این عزیزان که از سراسر کشور مقابل مجلس تجمع کرده بودند، خواستار اجرای قانون برنامه ششم بودند.
این عضو کمیسیون بهداشت و درمان مجلس گفت: کمبود معلم در وزارت آموزش و پرورش و ممنوعیت استخدام در این وزارتخانه در برنامه ششم توسعه موجب به‌کارگیری معلمان در این وزارتخانه به صورت خرید خدمتی شده است لاجرم این عزیزان نه حقوق گرفته‌اند و نه بیمه هستند و در مجموع در شرایط بدی به سر می‌برند. اگر وزارت آموزش و پرورش کمبود معلم دارد از طریق برگزاری آزمون نیاز خود را تامین کند.
وی تاکید کرد: این که نمی‌شود جوانان را خرید خدمت کنیم، چند سال بعد این عزیزان چه وضعیتی خواهند داشت؟
نماینده مردم کاشان در مجلس خاطرنشان کرد: بیمه دی در قبال بیمه ایثارگران مسؤولیت خودش را انجام نمی‌دهد. این عزیزان درد مجروحیت و درد بیماری دارند، رییس بنیاد شهید رسیدگی کند تا بیمه دی به تعهداتش عمل کند.
مسعود پزشکیان در پاسخ به این تذکر از رییس کمیسیون آموزش و تحقیقات مجلس خواست تا به موضوع مورد تذکر در کمیسیون مربوطه رسیدگی شود.
انتهای پیام
