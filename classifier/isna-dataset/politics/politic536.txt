رحیمی جهان‌آبادی: منتظر گام عملی اروپا برای اجرای اینستکس هستیم
رئیس کمیته حقوق بین الملل کمیسیون حقوقی و قضایی مجلس گفت که ایران منتظر گام عملی اروپایی‌ها برای اجرای اینستکس است.
جلیل رحیمی جهان آبادی در گفت‌وگو با ایسنا با اشاره به پردازش اولین تراکنش‌های اینستکس گفت: دستگاه دیپلماسی ما مثل تمام دستگاه های دیپلماسی در همه جای جهان باید حتی برای یک درصد احتمال موفقیت هم تلاش کند و معنای دیپلماسی هم همین است. ما باید خواسته هایمان را از مسیر گفتگو و مذاکره دنبال کنیم.
وی با بیان اینکه در پی فشار آمریکا و بدعهدی اروپایی ها برای اجرای تعهدات، ایران گام اول خود را برای کاهش تعهدات برجامی برداشت، یادآور شد: مهلت ۶۰ روزه ایران به طرف‌های برجامی هم در حال اتمام است و ما آماده برداشتن گام دوم برای کاهش تعهدات هستیم، در عین حال نباید صرفاً با وعده اروپا مسیر خود را تغییر دهیم.
این نماینده مجلس ادامه داد: اروپایی‌ها یا می‌توانند در مقابل آمریکا بایستند یا نه. اروپایی ها برای راه‌اندازی کانال ویژه مالی تبادل ارز و خرید نفت ایران، تعهد کرده بودند تا فشار تحریم آمریکا کم شود. اگر آنها واقعاً در این مذاکرات به نتیجه رسیدند که پیشگام شوند باید منتظر اقدام عملی آنها باشیم در غیر این صورت ایران تعهدات خود را کاهش خواهد داد.
رحیمی جهان آبادی با بیان اینکه دستگاه دیپلماسی مسیر درستی را طی کرده، اضافه کرد: قرارداد برجام که آمریکا را مجبور به خروج از برجام کرد نشان می دهد دستگاه دیپلماسی با کار کارشناسی درباره این قرارداد اقدام کرده است زیرا در صورت تامین منافع، آمریکا از آن خارج نمی شد. بنابراین ما گام اول را با پیروزی پیش رفتیم و الان باید گام دوم که اجرای تعهدات اروپایی‌هاست نیز به خوبی پیش برود.
وی خاطرنشان کرد: بعد از مهار فشار آمریکایی‌ها این کشور راهی به جز تن دادن به خواسته‌های ایران نخواهد داشت و اگر ما به سلامت و با اجماع داخلی و همکاری کشورهای اروپایی از این شرایط عبور کنیم، گام بعدی برای آمریکایی‌ها سخت خواهد بود چرا که خروج از برجام حاصلی برای آمریکا نداشته و این کشور را در انزوای کامل قرار داده است.
رحیمی جهان آبادی در پایان تاکید کرد: اصلی‌ترین متحد آمریکا که اروپایی ها هستند حاضر به همکاری با این کشور نیستند و ما هم مسیر خود را ادامه خواهیم داد تا اروپا گام عملی و اجرایی خود را برای راه اندازی کامل کانال مالی اینستکس بردارد.
انتهای پیام
