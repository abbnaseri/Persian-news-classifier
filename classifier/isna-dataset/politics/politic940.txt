عمان خبر انتقال پیام آمریکا به ایران درباره سرنگونی پهباد را تکذیب کرد
وزارت امور خارجه عمان ضمن درخواست از ایران و آمریکا برای حفظ خویشتن‌داری، از دو طرف خواست مشکلات و اختلافات خود را از از طریق گفت‌وگو حل کنند.
به گزارش ایسنا، وزارت خارجه عمان در صفحه رسمی خود در توئیتر، با اشاره به تحولات اخیر در منطقه و افزایش تنش میان ایران و آمریکا آورده است: سلطنت‌نشین عمان با اهتمام ویژه تحولات در منطقه را دنبال می‌کند و از ایران و آمریکا انتظار دارد که خویشتن‌دار باشند و مشکلات فی‌مابین را با گفت‌وگو حل کنند.
در توییت وزارت خارجه عمان همچنین آمده است: مسقط اخبار منتشر شده در رسانه‌ها مبنی بر انتقال پیام آمریکا به دولت ایران توسط عمان درباره حادثه سرنگونی پهباد آمریکایی در تاریخ ۲۰/‏۰۶/‏۲۰۱۹‬ را تکذیب می‌کند.
رویترز اخیراً مدعی شده بود که یک مقام ایرانی به آنها اطلاع داده است که دونالد ترامپ، رئیس جمهور آمریکا پس از سرنگونی پهپاد این کشور توسط پدافند هوایی سپاه پاسداران، پیامی از طریق عمان به تهران فرستاده است و گفته است که آمریکا به دنبال جنگ نیست بلکه درپی مذاکره است.
رویترز بدون نام بردن از منبع ادعایی خود گفته بود که ترامپ در این پیام ایران را تهدید به حمله کرده است.
این خبر البته بلافاصله توسط مقامات کشورمان و همچنین طرف آمریکایی تکذیب شد.
انتهای پیام
