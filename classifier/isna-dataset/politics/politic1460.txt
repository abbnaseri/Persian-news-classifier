امینی‌فرد: واردات سیگار با ارز دولتی منافع مادی مشخصی برای برخی دارد
یک عضو کمیسیون بهداشت و درمان مجلس شورای اسلامی با تاکید بر این‌که اختصاص ارز دولتی برای واردات سیگار قابل قبول نیست و باید دولت به این موضوع ورود پیدا کند، اظهار کرد: واردات سیگار با ارز دولتی منافع مادی برای گروهی از افراد دارد که دولت باید در این نوع تخصیص تجدیدنظر کرده و مجلس شورای اسلامی هم در این مورد موضع‌گیری کند.
محمدنعیم امینی‌فرد در گفت‌وگو با ایسنا با اشاره به اظهارات اخیر معاون وزیر بهداشت درباره‌ی اختصاص ارز دولتی برای واردات سیگار و ارز نیمایی برای واردات توتون، گفت: تجارت مواد دخانی تجارتی با گردش مالی زیاد در دنیاست که در کشور ما هم گردش مالی قابل توجهی دارد.
وی با بیان این‌که سیاست‌گذاری‌ها درباره تجارت دخانیات نباید به سمت توقف آن رود، ادامه داد: به هرحال دخانیات نیازی هرچند کاذب در کشور ما است؛ استفاده از توتون هم قانونی است پس باید قبل از هر چیزی با فرهنگ‌سازی به سمت کاهش مصرف دخانیات رفت چون ما عوارض مصرف سیگار را بالا برده‌ایم تا جبران ضررهای استفاده از آن شود کما این‌که عوارض انسانی استفاده از دخانیات قابل جبران نیست، چون مصرف مواد دخانی هزینه‌های سنگینی به اقتصاد و سلامت وارد کرده و باعث شیوع بیماری‌های قلبی، عروقی و تنفسی می‌شود که جامعه درگیر آن بوده و مردم در پی این موضوع بیماری‌های مزمن را می‌گیرند.
این عضو کمیسیون بهداشت و درمان مجلس شورای اسلامی با بیان این‌که میزان عوارض مصرفی از مصرف دخانیات باید به اندازه‌ای باشد که نقش بازدارنده ایفا کند، توضیح داد: عوارض دریافتی فعلی در حد ایفای نقش بازدارندگی نیست و بسیار کمتر از نرم‌های جهانی می‌باشد ما حتی در مقایسه با افغانستان هم عوارض کمتری از مواد دخانی می‌گیریم قطعا مجلس شورای اسلامی در این زمینه می‌تواند نقش مهمی را ایفا کند. ما در سه دوره تلاش کردیم که نتیجه آن تعیین عوارض ۱۰ درصدی از محل مصرف دخانیات در برنامه ششم توسعه بوده است که مبالغ حاصل از آن برای سلامت مردم هزینه می‌شود. باید این عوارض افزایش پیدا کند.
امینی‌فرد با بیان این‌که اختصاص ارز دولتی برای واردات سیگار خلاف سیاست‌های کلی سلامت و عدالت اجتماعی است، اظهار کرد: اختصاص ارز دولتی به سیگار یعنی از جیب مردم ماده‌ای وارد کشور می‌شود که به ضرر مردم است. قطعا در این باره منافع مادی دخیل است منافعی که بیشتر مربوط به بخش خصوصی است، چون برای دولت دخانیات منافعی ندارد و بیشتر کارخانه‌ها خصوصی بوده و مقدار کمی به سازمان دخانیات باز می‌گردد.
وی با تاکید مجدد بر این که واردات سیگار با ارز دولتی منافع مادی مشخصی برای گروهی از افراد دارد، گفت: دولت ارز دولتی را به خیلی از چیزها می‌دهد که باید تجدیدنظر کند، قطعا در این زمینه وزیر بهداشت به عنوان متولی سلامت و مجلس شورای اسلامی و کمیسیون بهداشت هم باید ورود کنند.
انتهای پیام
