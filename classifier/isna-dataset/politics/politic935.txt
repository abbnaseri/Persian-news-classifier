باید مثل جانمان از نظام اسلامی محافظت کنیم
رئیس سازمان عقیدتی سیاسی ارتش، تصریح کرد که نظام اسلامی امروز به عنوان امانتی در دستان من و شما قرار دارد و باید مثل جانمان از آن محافظت کنیم.
به گزارش ایسنا به نقل از روابط عمومی ارتش، حجت‌الاسلام و المسلمین عباس محمدحسنی در  جمع کارکنان پادگان شهید نفس الامری شهر بانه، ضمن تبریک هفته قوه قضاییه گفت: منافقان کور دل و از خدا بی خبر، 72 تن از یاران امام(ره) و انقلاب را به شهادت رساندند که سیدالشهدای آنان شهید بهشتی مظلوم  است.
وی با اشاره به آیه إِنَّ اللَّهَ یَأمُرُکُم أَن تُؤَدُّوا الأَماناتِ إِلیٰ أَهلِها، تصریح کرد: من و شما امانت‌دار هستیم و امانات زیادی در اختیارمان است؛ ما باید امانت های الهی و نعمت وجود که خداوند به ما عطا کرده را آلوده نکنیم و پاسدار سلامتی آن ها باشیم. نظام اسلامی امروز به عنوان امانتی در دستان من و شماست وباید مثل جانمان از آن محافظت کنیم.
محمدحسنی در همین زمینه به ضرورت و اهمیت امنیت در کشور اسلامی اشاره و تاکید کرد: اگر امنیت وجود نداشته باشد چرخه امورات زندگی مختل خواهد شد.
وی با اشاره به این فرمایش حضرت امام (ره) مبنی بر اینکه حفظ نظام اسلامی از اوجب واجبات است، گفت: نظامیان کشور واجبی بزرگ را عهده دار می باشد که حفظ آن از نماز هم بالاتر است، زیرا اگر کشور اسلامی نباشد نماز، و اصول و فروعات دین هم نخواهد بود.
رئیس سازمان عقیدتی سیاسی ارتش به این جمله مشهور مبنی بر اینکه سرباز زینت کشور و مایه افتخار ملت است اشاره کرد و افزود: اگر سرباز نباشد، کشور از دست می رود و وقتی کشور از دست برود همه چیز نابود خواهد شد. وظیفه سربازی فراتر از شغل است، چون شرافت بالایی دارد و به عبارتی نوعی تکلیف الهی و آسمانی است.
محمدحسنی افزود: اگر بخواهیم این تکلیف مهم و مقدس را درست انجام دهیم و دشمن نتواند به ناموس، کشور، و دین ما نگاه کج کند، نخست باید آموزش‌های نظامی خود را به روز، آموزش‌های عقیدتی را درست و آموزش‌های حفاظتی خود را دقیق بیاموزیم.
وی به اهمیت آموزش‌های حفاظتی اشاره و تاکید کرد: دشمن اگر همه تجهیزات حمله را در اختیار داشته باشد اما اطلاعاتی از وضعیت رقیب نداشته باشد هرگز حمله نخواهد کرد از این روست که آمریکا  40 سال است می‌خواهد به کشور ما حمله کند اما نمی تواند چرا که اطلاعات او در باره امکانات و تجهیزات نظامی راهبردی ما ناقص است.
نماینده ولی فقیه در ارتش ادامه داد: هر قدر که اطلاعات ما قوی تر و اطلاعات دشمن ضعیف تر باشد هیچ گاه غافل گیر نخواهیم شد بنابراین باید شش دانگ حواسمان را جمع کنیم و کوچکترین اطلاعاتی به کسانی که به آنها مربوط نیست ندهیم.
محمدحسنی تصریح کرد: به عنوان یک ایرانی مسلمان بر ما واجب است که هرگونه اطلاعاتی که ممکن است امنیت کشور ما را مستحکم کند دریغ نکرده و با حفاظت اطلاعات همکاری مومنانه داشته باشیم تا همه راه های نفوذ دشمن علیه خود را سد کنیم.
انتهای پیام
