رئیس کل دادگستری لرستان: عضو شورای شهر بروجرد بازداشت شده است
رئیس کل دادگستری لرستان گفت یک عضو شورای شهر بروجرد با اتهامات مالی بازداشت شده است.
به گزارش ایسنا منطقه لرستان، جعفر بدری در جمع خبرنگاران اظهار کرد: در جامعه‌ای که فقر وجود دارد و آمار بیکاری بالاست جرم افزایش می‌یابد و ضرورت دارد دولت با برنامه ریزی وضعیت اشتغال و اقتصاد را تقویت کند.
رئیس کل دادگستری لرستان با اشاره به وضعیت شهرداری‌های استان گفت: برخی شهرداری‌ها هیچ شفافیتی در عملکرد مالی ندارند در حالی‎که باید پرداخت‌ها باید سیستمی باشد، تصمیمات باید سیستمی ابلاغ شود و ضرورت دارد مدیر کل بازرسی استان گروه بازرسی را برای دو کمیسیون ماده ۱۰۰ و ۷۷ شهرداری‌ها بفرستید تا عملکرد آنها را ارزیابی کنند.
وی تصریح کرد: عمده سو استفاده‌ها از رانت‌هایی است که برخی اعضای شورای شهر و یا برخی شهرداران و وابستگان آنها می‌دهند.
رئیس شورای قضائی استان با تاکید بر اینکه یکی از اعضای شورای شهر بروجرد مورد اتهام بود که از رانت استفاده کرده و امتیازات غیرقانونی به اشخاص داده و کمک‌هایی از سوی اشخاص به این فرد شده است، خاطر نشان کرد: پرونده این عضو شورای شهر بروجرد در جریان رسیدگی است و عضو شورای شهر بازداشت شده است.
بدری با بیان اینکه یک فرد عضو ساده شهرداری آمده عضو شورا شده و یک مرتبه این درآمد و ثروت را کسب کرده است که این جای بررسی دارد، اظهار کرد: تحقیقات در مورد این عضو شورای شهر بروجرد در حال بررسی است و در مورد این پرونده پس از رسیدگی اطلاع رسانی خواهد شد.
وی یادآور شد: در این پرونده ممکن است پای اشخاص دیگری به آن باز شود.
انتهای پیام
