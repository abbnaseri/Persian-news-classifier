روند پیروزی انقلاب اسلامی و شکست روزانه آمریکا یک روز هم تعطیل نشده است 
معاون هماهنگ کننده سپاه پاسداران با بیان اینکه روند پیروزی انقلاب اسلامی و شکست روزانه آمریکا یک روز هم تعطیل نشده است، گفت: اگر خط مقاومت را در اقتصاد اجرایی کنیم دشمن توان غلبه بر ما را ندارد.

به گزارش ایسنا به نقل از سپاه نیوز، سردار سرتیپ محمدرضا نقدی معاون هماهنگ کننده سپاه در همایش یادواره 216 شهید شهرک‌ها در نیشابور با تسلیت سالروز شهادت امام صادق(ع) اظهار داشت: یادواره شهدا دانشگاه است و باید در این فضاها یاد بگیریم، همه نسل‌ها به درس‌های شهدا نیاز داریم.  معاون هماهنگ کننده سپاه پاسداران انقلاب اسلامی تصریح کرد: اگر کسی ارتباط و پیوندی ناگسستنی با خدا را می‌خواهد، لازمه آن کفر به طاغوت است و این شرط بندگی خدا نیز هست و عبادت خدا بدون این شرط میسر نیست.  سردار نقدی خاطر نشان کرد: اگر طاغوت قوی است باید ایستاد و شهید شد و خدا وعده بالاترین جایگاه را داده است. انقلاب را همین شهدا جلو می‌برند و زنده بودن شهدا یعنی اینکه اثرگذار هستند، این که مردم اینطور به شهدا احترام می‌گذارند نشان از غلبه ما بر دشمنان دارد.  وی ادامه داد: بشریت در طول تاریخ برای عبودیت خدا آفریده شد ولی به واسطه طمع یا ترس به وظیفه خودش عمل نکرد و نتیجه‌اش سربریدن‌ها و قطعه‌قطعه کردن بدن‌ها است.  وی افزود: عربستان با کمک آمریکا حافظان قرآن را تکه‌تکه می‌کند ولی به خاطر ترس صدای کسی بیرون نمی‌آید.  معاون هماهنگ کننده سپاه پاسداران انقلاب اسلامی تاکید کرد: اگر خدا کسی را یاری کند هیچ کس نمی‌تواند بر دین داران غلبه کند. 40 سال این بر ما اثبات شده است، تمام ترفندهای طاغوت روی ایران اجرا شده ولی نتیجه نداشته و نتیجه‌اش این است که گفتمان انقلاب اسلامی به ساحل مدیترانه رسیده و روند پیروزی انقلاب علیه آمریکا و شکست روزانه آمریکا یک روز تعطیل نشده است.  وی افزود: بیان رهبری معظم انقلاب اسلامی در دیدار با نخست وزیر ژاپن از غرق کردن ناوهای هواپیما بر آمریکا برای استکبار سنگین‌تر بود، این قدرت و عظمت از کجا آمده است؟ ما در سال هفت هزار دلار هم خرج تسلیحات و نیروهای مسلح نمی‌کنیم در حالی که 700 هزار دلار بودجه نظامی آمریکا است، چطور توانستیم در برابر قدرتی که به ظاهر یک به صد است ایستاده‌ایم.  وی افزود: نتیجه مقاومت پیروزی و نتیجه عدم مقاومت ذلت و بدبختی است، امروز شما عزیز و مقتدر هستید یا رژیم آل سعود؟‌ این که نفت رژیم سعودی را می‌برند و می‌گویند گاو شیرده هستی، وضعیت امروز آل سعود نتیجه عدم مقاومت است.  معاون هماهنگ کننده سپاه ادامه داد: هفت درصد مخازن زیرزمینی و یک درصد از نیروی انسانی دنیا را داریم و اگر اراده داشته باشیم و همان خط مقاومت را در اقتصاد اجرایی کنیم دشمن نمی‌تواند بر ما غلبه کند. دشمن می‌خواهد بگوید ملت ناامید شده  در حالی که این مردم انقلابی هستند و مردم این کشور مومن است.  سردار نقدی گفت: انقلاب‌ پابرجا و مستحکم است و کماکان این پیروزی ها ادامه خواهد داشت؛ کشور ما امروز در تمام دنیا پژواک دارد، این کشور به سمت پیروزی‌ها می‌رود، صبر و استقامت مردم ما نتیجه‌اش آزادی از سرزمین‌های اسلامی زیادی بوده است.  انتهای پیام
