عراقچی: صبر راهبردی ایران به پایان رسیده است
معاون سیاسی وزیر امور خارجه کشورمان گفت: ما بیش از این تحمل نمی‌کنیم که جمهوری اسلامی ایران یک سویه و یک‌جانبه به توافق برجام عمل کند و آن را اجرا کند ولی دیگران به تعهدات خود عمل نکنند.
به گزارش ایسنا، سید عباس عراقچی که برای شرکت در کمیسیون مشترک برجام به اتریش سفر کرده است، اظهار کرد: کشورهای باقیمانده در برجام نتوانستند خروج آمریکا از برجام را برای ایران جبران کنند. تهران در طول یک سال گذشته تحمل، تأمل و صبر راهبردی از خود نشان داده است، فرصت کافی در اختیار کشورهای باقیمانده در برجام به خصوص کشورهای اروپایی قرار داده تا به تعهداتشان در برجام عمل کنند و فرصت کافی برای دیپلماسی ایجاد کرد ولی به نتیجه‌ای که باید و شاید بود نتوانستیم دست پیدا کنیم.
این دیپلمات ارشد کشورمان در ادامه مصاحبه با خبرگزاری صدا و سیما در اتریش، تاکید کرد: صبر راهبردی جمهوری اسلامی ایران به پایان رسیده است و ما بیش از این تحمل نمی‌کنیم که جمهوری اسلامی ایران یک سویه و یک‌جانبه به این توافق عمل کند و آن را اجرا کند ولی دیگران به تعهدات خود عمل نکنند.
عراقچی در ادامه با بیان اینکه اینکه، این موضوع که آنها «کشورهای عضو برجام» نمی‌خواهند به تعهداتشان عمل کنند و یا اینکه نمی‌توانند عمل کنند از نظر ما تفاوتی ندارد و مهم این است که در عمل اتفاق خاصی نیفتاده است، خاطرنشان کرد: ما از مواضع سیاسی کشورهای اروپایی و سایر کشورهای باقی مانده در برجام علیه خروج آمریکا از این توافق بین المللی استقبال می‌کنیم ولی این مواضع سیاسی باید به گام‌های عملیاتی ترجمه شود.
وی با بیان اینکه فردا کمیسیون مشترک برجام در سطح معاونین سیاسی کشورهای عضو برجام در وین برگزار می‌شود، افزود: امیدوارم در کمیسیون مشترک شاهد اقدامات عملی و ملموس از سوی کشورهای عضو برجام به خصوص کشورهای اروپایی باشیم وگرنه در این صورت ایران به تصمیم خود در ارتباط با کاهش تعهدات برجامی‌اش که کاملاً تصمیمی قانونی و بر اساس حقوقش در برجام است، ادامه می‌دهد و هیچ تردیدی در این نخواهد بود.
انتهای پیام
