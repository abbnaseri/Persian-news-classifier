قوه قضائیه مجرمان عقیدتی، سیاسی، مالی و مواد مخدر را از یکدیگر جدا کند
سخنگوی کمیسیون حقوقی و قضائی مجلس تاکید کرد که باید قوه قضائیه زندان‌ها را طبقه‌بندی و دسته‌بندی کرده و مجرمان سیاسی، عقیدتی، پولی و پانکی و مواد مخدر را از یکدیگر تفکیک کند.
حجت الاسلام حسن نوروزی در گفت‌وگو با ایسنا، با اشاره به هفته قوه قضائیه و به دنبال آن رویکرد قوه قضائیه برای افزایش رضایت مردم گفت: باید در قوه قضائیه آرا شفاف شده و دادستان‌ها، رؤسای دادگستری و قضات دادگاه‌ها را به صورت علنی برگزار کنند تا مردم به صورت آزادانه بتوانند در دادگاه‌ها حضور پیدا کنند.
وی با بیان این که «باید رئیس قوه قضائیه در میان مردم حضور داشته باشد» افزود: نباید از حضور در میان مردم ترسید لذا باید رئیس قوه قضائیه تلاش کند که مجازات جایگزین‌های حبس را در نظر گیرد تا شاهد کاهش جمعیت زندانیان باشیم. قطعاً در این راه به اندازه افزایش اطلاعات حقوقی و قضائی مردم و حضور بیشتر قضات در میان مردم و به دنبال آن صحبت کردن بی تکلف دستگاه قضا با مردم شاهد آن خواهیم بود که جرم و جنایات در کشور و به دنبال آن مشکلات قضائی در کشور کم می‌شود.
سخنگوی کمیسیون حقوقی و قضائی مجلس درباره ضرورت نظارت بیشتر بر وضعیت زندان‌ها گفت: باید زندان‌ها طبقه بندی و دسته بندی شوند و مجرمان عقیدتی، سیاسی، پولی و بانکی و مواد مخدر از یکدیگر تفکیک شوند.
این عضو فراکسیون ولایی مجلس همچنین بر لزوم ادامه برگزاری دادگاه‌های مفاسد اقتصادی با قدرت هر چه تمام‌تر تاکید کرد و گفت که این دادگاه‌ها باید بیشتر به صورت علنی برگزار شود تا مردم از شرایط اطلاع داشته باشند.
نوروزی در پایان گفت که انتظار می‌رود قوه قضائیه در راستای عدم اطاله دادرسی گام بردارد و پرونده‌ها را با سرعت مورد بررسی قرار گیرد این رویکرد باعث افزایش اعتماد مردم به دستگاه قضائی می‌شود.
انتهای پیام
