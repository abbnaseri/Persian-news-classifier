قضاوت در این شرایط و با این حجم پرونده، جهاد است
رئیس کل دادگستری استان تهران گفت: اینکه اصل کار قضاوت در این شرایط و با این حجم پرونده جهاد است.
به گزارش ایسنا، افتتاحیه دوره ۲۱۶ کارآموزان قضائی ویژه دادگستری کل استان تهران صبح امروز (۱۵ تیرماه) با حضور اسماعیلی، رئیس کل دادگستری استان تهران برگزار شد.
غلامحسین اسماعیلی رئیس کل دادگستری استان تهران در این مراسم خطاب به کارآموزان قضائی اظهار کرد: به واسطه آغاز دوره جدید در حیات اداری به شما تبریک می‌گویم و این ایام به منزله تولد دوباره است که آینده شما را رقم می‌زند و آینده خیلی‌ها در گروه آینده شماست و تنها به شما تعلق ندارد. آینده شما به جامعه، مردم و کسانی که تشنه عدالت هستند، نیز مربوط است. این اتفاق و رخداد خوشایند است و همه با امید به این اتفاق می‌نگرند.  وی با ذکر روایتی از پیامبر (ص) اظهار کرد: دادگران، خدمتگزاران عرصه عدالت و دادگری و کسانی که زندگی مادی و دنیوی خود را در حوزه عدالت سپری کرده‌اند، قیامت که برپا می‌شود، بر منابری از نور جلوس می‌کنند و آنهم در دست راست خدای متعال. صحنه قیامت را تصور کنید؛ صحنه‌ای که به حضور تمام بندگان خداوند آراسته شده است و ذات اقدس باری تعالی حضور دارد و در این صحنه عجیب و غریب، کرسی‌هایی از نور قرار می‌دهند و خدمتگزاران عرصه عدالت، قضات عادل در محضر حضرت حق بر منابری از نور جلوس می‌کنند. این‌ها کسانی هستند که در داوری و قضاوتشان به عدالت رفتار می‌کنند و در زندگی شخصی خود عدالت پیشه هستند و در آنچه که مسئولیت مدیریت و سرپرستی آن را عهده دارند. رئیس کل دادگستری استان تهران اضافه کرد: قضات کارشان صرفاً داوری و پرونده نیست و هر آنچه را که ولایت و سرپرستی به این افراد واگذار شده است، مرتبط با عدالت است. کسانی که در همه حوزه‌ها به عدالت رفتار کنند، روز قیامت اینچنین جایگاهی را نزد حضرت حق خواهند داشت.  وی افزود: این‌ها آغاز راه شما برای رسیدن به آن جایگاه است و باید برای رسیدن به این جایگاه تلاش شود و می‌بایست امروز حرکتی را برای نیل به آن جایگاه داشته باشید. این را هدف قرار دهید. اگر هدف غیر از این باشد، بدانید بازنده هستید.  اسماعیلی همچنین گفت: اولین کسی که در عالم خلقت گفت "مثل من کیست؟ " شیطان بود، به شیطان گفتند که این بشر خلق شده را سجده کن؛ اما این منِ آفریده شده از آتش اجازه نداد که موجود آفریده شده ازگِل را سجده کند و این منشأ بدبختی هم برای او و هم برای دیگران شد. مواظب باشید دچار این مَنیت نشوید. قضاوت، جایگاه و مقام و منصبش نمی‌ارزد که دچار مَنیت شوید.  اسماعیلی افزود: سی و چهارمین سال خدمتم است و به عنوان کسی که عمرش را در این بخش گذرانده است، میگویم باید حواسمان باشد که قضاوت ما را مغرور نکند. بدانید که شما بنده‌ای از بندگان خدا و بدون هیچ برتری در دنیا هستید و اگر به این مورد رسیدید، موفق هستید. این را از منِ استخوان خُرد کرده دستگاه قضا بشنوید که خود را برتر از دیگران ندانید. سعی کنید رفتار خوب همکاران، اساتید و مربیان و قضاتی که نزد آن‌ها کارآموزی می‌کنید را یاد بگیرید. در بین آن‌ها سجایای برجسته زیادی داریم، محسنات قضات خوب را شناسایی کنید. دوره کارآموزی مهم‌ترین دوره زندگی شماست و در این دوره سخت و طاقت‌فرسا، شبانه روزی تمرین کنید.  رئیس کل دادگستری استان تهران با بیان اینکه اصل کار قضاوت در این شرایط و با این حجم پرونده جهاد است، گفت: خود را برای جهاد آماده کنید؛ نه برای صاحب منصب شدن. یک دوره جهاد طولانی پیش رو دارید و برای این جهاد نیاز به تمرین ویژه است.  اسماعیلی در ادامه افزود: در این حوزه همه ابعاد از جمله آموزش علمی بسیار مهم است و آموزش دوره کارآموزی امری ضروری است و می‌بایست با جدیت تمام آموزش‌های علمی دوره قضاوت را متمایز از دوره دانشگاه فرا گرفت. این آموزش با آموزش دانشگاه، هم برای شما و هم برای مربیان باید متفاوت باشد.  وی اضافه کرد: خیلی از مشکلات جامعه دانشگاهی این است که پیوند بین دانشگاه و حوزه کار وجود ندارد. امروز در این دوره کارآموزی باید این دو بخش را عجین کنید و تصمیم بگیرید که قاضی متفاوت با قضات فعلی باشید. در عرصه‌های مختلف، عملکرد دوره‌های جدید بهتر از ادوار گذشته بوده است. امروز اساتید دانشگاهمان در حوزه طب، اطبایی را تربیت می‌کنند که قوی‌تر از اساتید خودشان می‌شوند و می‌بینید که هر روز حوزه طب پیشرفت می‌کند. باید در حوزه قضاوت هم اینگونه باشیم که هر دوره بهتر از دوره‌های گذشته باشد و قضاوت نسل جدید باید برتر از نسل قبلی باشد. همانطور که امروز در حوزه‌های صنعت، از جمله در نانو عملکرد نسل جدید برتر از نسل قبلی است، انتظار داریم عملکرد شما هم متمایز از عملکرد قضات امروزمان باشد. در حوزه علمی، علم دوره کارآموزی را کاربردی و متفاوت از دوره تحصیل بدانید و تصمیمات علمی بگیرید.  رئیس کل دادگستری استان تهران همچنین در بحث شخصیت قاضی نیز گفت: نیازمند شخصیت متمایز از قاضی هستیم و بحث شخصیتی با تمرین ساخته می‌شود و هیچ کس به اندازه خودمان در متناسب سازی شخصیت‌مان با جایگاهی که می‌خواهیم قرار بگیریم، نقش ندارد. اگر دوره جدید را دوره تحول قضائی می‌دانیم یکی از راهکارهایش این است که قضات متحول شوند. اگر قضات متحول نشوند، تحول قضائی رخ نخواهد داد.
 وی گفت: قضاوت اهمیت دارد و البته ما را در معرض خطا و لغزش و چالش قرار می‌دهد. در این میان تهران از سایر شهرها متمایزاست. تهران پرونده و اصحاب پرونده و گرفتاری‌هایش متمایز است و در این دوره تمرین، خود را برای این عملیات آماده کنید. خودتان را برای قضاوت که سخت‌ترین کار است و در تهران که سخت‌ترین مرکز است، آماده کنید. ان‌شاءالله که خواهید توانست.

انتهای پیام
