هدف مجلس، کمک به گمرک برای رونق بخشیدن به تولید و رفع مشکلات است
رئیس کمیته تحقیق و تفحص مجلس از گمرک گفت: هدف این کمیته کمک به گمرک برای رونق بخشیدن به تولید داخل از طریق روان‌سازی ترخیص مواد اولیه واحدهای تولید، تسریع در صدور محصولات صادراتی و مبارزه با قاچاق کالا است.
به گزارش ایسنا، نادر قاضی‌پور در نشستی با حضور مسئولان ارشد گمرک ایران در هرمزگان، افزود: مجلس آماده است تا در صورت اعلام گمرک مواردی را که سبب بروکراسی و معطلی فرآیند ترخیص کالا از گمرک می‌شود چه در مجلس و چه دولت، بررسی و رفع کند.
وی با اشاره به اینکه هدف کمیته تحقق و تففحص مجلس مچ‌گیری نیست بلکه کمک به گمرک برای رفع مشکلات احتمالی در بحث ترخیص کالا است، اظهار کرد: دلیل حضور اعضای کمیته تحقیق و تفحص و مسئولان ارشد گمرک در استان هرمزگان و بررسی مسائل و مشکلات از نزدیک همین امر است.
قاضی‌پور گفت: در واقع تلاش ما این است که ببینیم چه کارهایی را می‌توان انجام داد تا گمرک بتواند برنامه‌ریزی‌های انجام شده در این جهت را عملیاتی کند.
رئیس کمیته تحقیق و تفحص مجلس از گمرک در ادامه با اشاره به اهمیت گمرکات استان هرمزگان به‌عنوان بزرگترین گمرک تجاری کشور از تلاش مدیران و کارکنان گمرک در جهت ترخیص کالاهای مورد نیاز مردم و واحدهای تولیدی در شرایط حساس کنونی قدردانی کرد.
همچنین نماینده مردم اراک و عضو کمیسیون اقتصادی و رئیس فراکسیون صادرات مجلس نیز با اشاره به اینکه هدف مجلس ایجاد تسهیل و تسریع حداکثری در ترخیص کالاهای واحد تولیدی و اقلام اساسی مورد نیاز مردم است، گفت: بررسی اینکه چه کالاهایی دارای اولویت ترخیص از گمرکات می‌باشد، حائز اهمیت بوده و ما تلاش می‌کنیم تا در شرایط حساس کنونی نیاز واحدهای تولیدی در دسترس آسان آنها به مواد اولیه قطعات و ماشین‌آلات و همچنین کالاهای ضروری مردم هر چه سریع‌تر در گمرک انجام شود.
کریمی تأکید کرد: ما به تقویت گمرک اعتقاد داریم و به همین منظور مجلس آماده است تا نسبت به تأمین نیازهای آن از جمله تجهیزات، تقویت زیرساخت‌ها و همچنین تأمین نیازهای کارکنان به منظور افزایش انگیزه آن برای خدمات‌رسانی مطلوب‌تر کمک کند.
نماینده مردم اراک ضمن قدردانی از زحمات و تلاش کارکنان گمرکات استان هرمزگان ابزار امیدواری کرد که با کمک دولت و مجلس بخشی از زحمات کارکنان گمرک به ویژه در مناطق مرزی و محروم جبران شود.
در ادامه این نشست معاون فنی و امور گمرکی گمرک ایران با قدردانی از حضور نمایندگان مجلس در این نشست به تشریح دلایل رسوب کالا در مناطق آزاد، بنادر و گمرکات کشور پرداخت و اظهار کرد: دلایل رسوب کالا را عمدتاً در دو بخش قبل از اظهار و بعد از اظهار کالا به گمرک می‌توان بررسی کرد که در مورد دلایل رسوب قبل از اظهار می‌توان گفت نداشتن مجوز ثبت سفارش از سوی وزارت صمت یکی از دلایل رسوب کالا قبل از اظهار است.
مهرداد جمال ارونقیافزود: مشکلات اسنادی از جمله تأخیر در انتقال مالکیت کالا از طرف فروشنده به خریدار، پایان یافتن مهلت مقرر در مورد مجوز ثبت سفارش و عدم تمدید آن و سایر موارد از دیگر دلایل رسوب کالا در این بخش است.
معاون فنی و امور گمرکی گمرک ایران درباره دلایل رسوب کالا بعد از اظهار نیز گفت: از این دلایل می‌توان به عدم ارائه کد رهگیری بانکی، تطویل در صدور مجوزهای قانونی، عدم پرداخت حقوق ورودی به دلیل عدم تمکن مالی صاحب کالا، تطویل رسیدگی به ارزش کالاهای و سایر موارد خواند و گفت: کالاهایی که در مسیر سبز قرار می‌گیرند ظرف یک ساعت از طریق سامانه، پروانه گمرکی برای آنها صادر می‌شود و مجوزهای قانونی لازم در درب خروج اخذ می‌شود.
همچنین معاون توسعه مدیریت و منابع گمرک ایران نیز با قدردانی از اعضای کمیته تحقیق و تفحص مجلس و توجه خاص آنها به حل مسائل و مشکلات گمرکی و تجاری اظهار کرد: نگاه مجلس، نگاه کمک و رفع‌کننده مشکلات است و این امر انگیزه مدیران و کارکنان گمرک برای خدمتگزاری بهتر و مطلوب‌تر به مردم را افزایش می‌دهد تا با برنامه‌ریزی مناسب مشکلات را راحت‌تر حل کنند.
احمد ذاکری با اشاره به اینکه گمرک برای رفع مشکلات ذی‌نفعان به ویژه ترخیص به موقع کالاهای واحدهای تولیدی برنامه‌های ویژه دارد و براساس آن عمل می‌کند، اظهارداشت: گمرکات استان هرمزگان (گمرک شهیدرجایی) با توجه به حجم بالای مبادلات تجاری در صدر برنامه‌های گمرک در اولویت و تجهیز قرار دارند و ما تلاش می‌کنیم تا با تأمین نیازهای این گمرکات ازجمله دستگاه‌های ایکس‌ری و نیازهای کارکنان از لحاظ فنی و هم پشتیبانی اقدامات لازم را انجام دهیم.
انتهای پیام
