شریف: ابزار قدرتمندی به نام محور مقاومت برای مقابله با طرح‌های آمریکایی-صهیونیستی وجود دارد
نماینده جنبش جهاد اسلامی فلسطین تاکید کرد: تمام قدرت‌های بیدار و زنده منطقه باید برای مقابله بپاخیزند زیرا ما ابزار قدرتمندی به نام محور مقاومت داریم.
به گزارش ایسنا، ناصر ابوشریف در "همایش آمریکا و جنایت‌های قرن" که در دانشگاه امیرکبیر برگزار شد طی سخنانی اظهار کرد: حقوق بشر در راستای مبارزات و طرح جهان‌بینی ما برای مبارزه موضوعی اساسی است، حقوق بشر یکی از اصول قرآنی است که بر پایه آیات قرآنی مربوط به آن می‌توانیم اصول مبارزات خود علیه استعمارگران را سامان دهیم. وی افزود: درست است فلسطین هدف قرار گرفته اما هدف اصلی و فراگیرتر آن کل منطقه است، حمایت بریتانیا از طرح صهیونیستی صرفاً طرح‌های استعمارگرانه نبود بلکه طرح‌های مذهبی را هم پی گیری می‌کرد، نخست وزیر وقت و وزیر خارجه بریتانیا جزو صهیونیست_مسیحی‌ها بودند که این طرح را زمینه ساز ظهور مسیح می‌دانستند. نماینده جنبش جهاد اسلامی فلسطین تصریح کرد: البته عوامل دیگری مانند اقتصاد و فروش سلاح جزو برنامه‌های آنان بود با این حال پارامتر دینی مهم‌ترین عامل در این مساله بود، در سال ۱۹۱۷ وقتی بیت المقدس به اشغال در آمد فرمانده انگلیسی وقت اعلام کرد هم اکنون جنگ‌های صلیبی به پایان رسید. ابو شریف اظهار کرد: لازم نیست چندان به تاریخ رجوع کنیم در شرایط معاصر ترامپ و اطرافیانش از مسیحیان صهیونیست هستند که معتقدند با تخریب مسجد الاقصی مسیح بر می‌گردد، سایر رؤسای جمهور آمریکا نیز به خرافه‌های دینی موجود دل بسته بودند. وی ادامه داد: هم اکنون شاهدیم دولت‌هایی که مدرن توصیف می‌شوند نه تنها به قوانین حقوق بشر پایبند نیستند بلکه صرفاً اعتقادات خرافی دارند. وی با بیان این که طرح معامله قرن صرفاً مختص مساله فلسطین نیست، گفت: این طرح برای تمامی منطقه‌ای که به خاورمیانه شهرت پیدا کرده مربوط می‌شود، دلیل تمرکز بر مساله فلسطین این است که پیچیده‌ترین مساله در منطقه فلسطین است. نماینده جنبش جهاد در تهران اظهار کرد: موضوع اصلی این معامله قرن مساله فلسطین نیست بلکه تبدیل شدن اسرائیل به بخشی از ساختار و بافت این منطقه است، محور اصلی آن توسعه‌ای است که توسط آمریکا، اسرائیل و عربستان و امارات و بحرین پیش می‌رود و هدف اصلی آن دور کردن ایران و ترکیه است راه حل آن‌ها حل چالش عربی اسرائیلی است اما به دنبال ایجاد کشوری کردی از بخش‌هایی از ایران، ترکیه، سوریه و عراق را شامل شود هم هستند که قبل از آن چالش عربی اسرائیلی را به پایان برساند. ابوشریف ادامه داد: این طرح و پروژه شرارت که برای این منطقه دیده شده باید با قدرت با آن مقابله شود، تمام قدرت‌های بیدار و زنده منطقه باید برای مقابله با آن بپا خیزند، به طور حتم ما ابزار قدرتمندی به نام محور مقاومت برای مقابله داریم با این حال باید پتانسیل‌های دیگر صف آرایی کنند تا در مقابل این محور شرارت بایستند، در این چارچوب پیروزی نهایی از آن طرح اسلامی است و براساس نص آیه قرآن طرح‌های دیگر راهی جز شکست ندارند. انتهای پیام
