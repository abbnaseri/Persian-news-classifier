سیاری: فرماندهان ارتش باید آشنایی بیشتری با مسائل حقوقی پیدا کنند
 معاون هماهنگ کننده ارتش جمهوری اسلامی ایران گفت: امروز به دنبال تقویت مسائل حقوقی در ارتش هستیم تا فرماندهان ما این ضعف را نداشته باشند و مشکلات حقوقی برای آنان به وجود نیاید.
به گزارش ایسنا، دریادار حبیب‌الله سیاری صبح امروز (شنبه) در همایش «روز رسته حقوق» با بیان اینکه هر سازمانی باید پویا باشد و اگر پویایی وجود نداشته باشد، درجا می‌زند، اظهار کرد: اگر نوع تفکر سرایداری بر مدیریت ما حاکم باشد، سازمان‌های ما پویا نخواهد بود. شرط این پویایی سازمان، کارکنانی است که نسبت به آینده آگاه باشند.
وی افزود: بزرگترین آسیب مدیریت، روزمرگی و به آینده نگاه نکردن است. هر سازمانی علاوه بر کارکنان، باید مدیران و فرماندهان پویایی داشته باشد که آینده را بشناسند. فرمانده هم باید ستاد قوی داشته باشد که اگر اینگونه باشد، سازمان قوی‌تر خواهد بود. به همین دلیل کسی باید در ستاد مشغول به کار شود که تجربه صف داشته باشد.
سیاری ادامه داد: بحث حقوقی در ارتش جمهوری اسلامی باید بیشتر مورد توجه قرار بگیرد؛ اگر به پرونده‌های موجود در اداره‌های حقوقی ارتش نگاه کنیم، می‌بنیم که بسیاری از پرونده‌ها و مسائلِ به وجود آمده، به دلیل نبودِ آگاهی از مسائل حقوقی است.
معاون هماهنگ کننده ارتش با بیان اینکه کسانی که دچار مشکلات حقوقی شده‌اند به دلیل آشنانبودن با قوانین و مقررات بوده است، تصریح کرد: امروز به دنبال تقویت مسائل حقوقی در ارتش هستیم تا فرماندهان ما این ضعف را نداشته باشند و مشکلات حقوقی برای آنان به وجود نیاید.
انتهای پیام
