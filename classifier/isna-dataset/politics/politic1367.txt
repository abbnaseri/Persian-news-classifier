دیدار ظریف با آیت الله مظاهری
 وزیر امور خارجه کشورمان که به شهر اصفهان سفر کرده است پیش از ظهر امروز با آیت‌الله حسین مظاهری رییس حوزه علمیه اصفهان دیدار و گفت‌وگو کرد.
 به گزارش ایسنا، آیت‌الله  مظاهری در این دیدار با تقدیر از تلاش‌ها و فعالیّت‌های محمد جواد ظریف و همکارانشان در صحنۀ بین‌المللی و مسائل سیاست خارجی، نقش وزارت امور خارجه در مواجهه و مقابله با مشکلات،  مسائل کنونی و فشارهای ظالمانۀ استکبار جهانی به ملّت و نظام جمهوری اسلامی را بسیار تعیین‌کننده دانست و با اشاره به محبوبیّت ویژۀ محمدجواد  ظریف در میان مسئولان و مردم تأکید کرد: ان‌شاءالله با یاری خداوند و عنایات حضرت بقیة‌الله‌الأعظم «ارواحنافداه» و پشتیبانی مردم بزرگوار و فهیم، مسئولان کشور به ویژه وزارت امور خارجه بتوانند از صحنۀ مشکلات کنونی با سرافرازی و سلامت عبور کنند.
 به گزارش پایگاه اطلاع رسانی آیت الله مظاهری، محمد جواد ظریف نیز در این دیدار با تشکر صمیمانه از توجه و حمایت‌های همیشگی رییس حوزه علمیه اصفهان تأکید کرد: فشارها و تهدیدات ابرقدرت‌ها خصوصاً آمریکا در دورۀ حاضر، به سبب قدرت جمهوری اسلامی در صحنه‌های منطقه‌ای و جهانی است و از این‌رو، با حفظ اتحاد و انسجام میان مسئولان و هوشیاری و برنامه‌ریزی لازم، نظام جمهوری اسلامی می‌تواند این مشکلات را پشت سر گذارد.
انتهای پیام
