چین: ایران و آمریکا خویشتن‌دار باشند/ درِ جعبه پاندورا را باز نکنید
سخنگوی وزارت خارجه چین با اشاره به افزایش تنش‌ها در منطقه‌، خواستار خویشتن‌داری ایران و آمریکا شد.
به گزارش ایسنا، به نقل از خبرگزاری شینهوا، لو کانگ، سخنگوی وزارت خارجه چین روز جمعه با اشاره به اینکه وضعیت منطقه "بسیار حساس و پیچیده است"، اعلام کرد: ما به طور مداوم از طرفین خواسته‌ایم که معقولانه رفتار کنند، از خود خویشتن‌داری نشان دهند، از اقدامات تنش‌آمیز خودداری کنند و در *"جعبه پاندورا" را باز نکنند. لوکانگ همچنین خواستار اجرای کامل و مؤثر برنامه جامع اقدام مشترک (برجام) شد.
در نخستین ساعات بامداد روز پنجشنبه (۳۰ خرداد) یک فروند پهپاد جاسوسی "گلوبال هاوک " آمریکا بعد از تجاوز به حریم سرزمینی جمهوری اسلامی ایران در منطقه روبروی کوه مبارک استان هرمزگان، هدف آتش پدافند نیروی هوا فضای سپاه پاسداران انقلاب اسلامی قرار گرفت و سرنگون شد.
دونالد ترامپ، رئیس جمهور آمریکا در واکنش به این اقدام گفت: آمریکا قرار بود سه سایت را در ایران هدف بگیرد که باعث کشته شدن ۱۵۰ تن می‌شد. من این حمله را ده دقیقه پیش از انجام متوقف کردم چرا که با اقدام ایران در سرنگون کردن پهپاد ما متناسب نبود.
* جعبه پاندورا در افسانه‌های یونان جعبه‌ای است که تمامی بلاها و بدبختی‌های ناشناخته انسان در آن نگهداری می‌شود. انتهای پیام
