بختیار: باید به تمام بخش‌های کشاورزی و دامپروری توجه کنیم
نماینده مردم گلپایکان و خوانسار در مجلس شورای اسلامی گفت: بودجه‌های خریدهای تضمینی از سال ۹۶ تاکنون، سبب شد که امروز در بخش گندم، جو و سایر محصولات استراتژیک به تولید پایدار برسیم.
به گزارش ایسنا، علی بختیار امروز (پنجشنبه) در حاشیه بازدید از مزارع شهرستان گلپایگان که با حضور معاون وزیر جهاد کشاورزی انجام شد، در جمع خبرنگاران اظهار کرد: باید به تمام بخش‌های کشاورزی و دامپروری از جمله بخش‌های علمی، تحقیقاتی، پژوهشی، ایجاد رشته‌های کشاورزی و دامپروری در دانشگاه‌ها و… توجه کنیم.
وی ادامه داد: یکی از اهداف سفر معاون وزیر جهاد کشاورزی به شهرستان گلپایگان این بود که بتوانیم با توجه به اینکه کارخانه فرآوری گیاه استِویا به زودی در شهرستان راه اندازی می‌شود، درباره کشت این گیاه به صورت گلخانه‌ای برنامه‌ریزی کنیم؛ همچنین با توجه به منابع خوبی که در این زمینه تخصیص داده شده است در سطح مناسبی اقدام به کشت گیاه استویا کنیم.
نماینده مردم گلپایکان و خوانسار در مجلس شورای اسلامی گفت: مجلس دهم حمایت‌های خوبی را در کشاورزی و خریدهای تضمینی انجام داد. بودجه‌هایی که برای خرید تضمینی از سال ۹۶ تاکنون در نظر گرفته شد، سبب شد که امروز در بخش گندم، جو و سایر محصولات استراتژیک به تولید پایدار برسیم و این حمایت‌ها توسط مجلس ادامه خواهد داشت، چرا که یک الگوی مناسب و پایدار برای آن در بودجه پایه ریزی شده است.
انتهای پیام
