ابوالفتح: ترامپ تاثیرگذاری ظریف در عرصه بین‌الملل را برنمی‌تابد
یک کارشناس مسایل آمریکا درباره احتمال تحریم محمد جواد ظریف وزیر امور خارجه کشورمان گفت: این اقدام احتمالی آمریکا می‌تواند برای  کوتاه کردن صدای آقای ظریف در صحنه بین‌الملل و افکار عمومی جهان یا محدود کردند حساب‌های کاربری ایشان در فضای مجازی از جمله در فیس بوک و توئیتر  باشد و در نهایت تلاشی است برای منزوی کردن وزیر خارجه ایران.
امیرعلی ابوالفتح در گفت‌وگو با ایسنا درباره تحریم‌های اخیر آمریکا در واکنش به سرنگونی پهپاد این کشور در آب‌های ایران اظهار کرد: هدف آمریکا از این تحریم‌ها به حداکثر رساندن فشارهای حداکثری است. ترامپ هر آنچه در توانش است می‌تواند انجام دهد از اقدامات سیاسی، اقتصادی، تبلیغاتی و غیره و از این‌که این اقدامات از لحاظ حقوق بین‌الملل مورد تأیید نیست، نگرانی ندارد. از این رو خیلی نمی‌توان بر روی اقدامات ترامپ حساب باز کرد یا انتظار اقدامات و تصمیمات منطقی و در چارچوب عرف بین‌الملل داشت. این‌که تا الان اقدام نظامی انجام نداده است به خاطر هزینه و خسارتی است که در بر دارد.
وی درباره تحریم مقام معظم رهبری و وزیر امور خارجه در کنار چند تن از فرماندهان نظامی کشور گفت: آمریکا عالی‌ترین مقام یک کشور را تحریم کرده و وزیر خارجه‌اش را در نظر دارد تحریم کند البته این اقدام وقتی تحریم بانک مرکزی و پول ملی یک کشور قبلاً انجام شده عجیب نیست و احتمال دارد کل کابینه و شخص رئیس‌جمهور را هم تحریم کند.
این کارشناس مسائل آمریکا تصریح کرد: این اقدامات ترامپ ناشی از عصبانیت از سرنگونی پهپاد آمریکایی است که لطمه نظامی و حیثیتی بزرگی را به آن وارد کرد. چون دیگر در کیف تحریم‌های اقتصادی چیزی باقی نمانده است که تحریم نکرده باشد که اثرگذاری متناسب با اقدام ایران در سرنگونی این هواپیما داشته باشد سراغ بخش‌های سیاسی رفته است. به نظر ترامپ بیشتر با این اقدام سعی کرده تندروها در آمریکا که خواستار اقدام نظامی در پاسخ به سرنگونی هواپیما آمریکایی بودند را آرام کند چرا که آنها واکنش تندی را از ترامپ انتظار داشتند.
ابوالفتح گفت: وقتی اقتصاد و سیستم مالی ایران به کل تحریم است دیگر تحریم کردن نهادهای منتسب به رهبری سابق ایران و رهبری فعلی چه توجیه و استدلالی دارد؟ جز این‌که بگوییم این اقدام ترامپ بیشتر دلگرمی برای مخالفان سرسخت ایران در آمریکا دارد.
وی درباره تحریم احتمالی ظریف در روزهای آتی تصریح کرد: ظریف در چارچوب سازمان ملل به نیویورک سفر می‌کند و آمریکا نمی‌تواند مانع آن شود تنها کسانی که در لیست ترور آمریکا هستند حتی نمی‌توانند به سازمان ملل وارد شوند. آمریکا موظف است به عنوان میزبان میهمانان و اعضای سازمان ملل شرایط حضورشان را تسهیل کند و مانعی ایجاد نکند. در عین حال هنوز ابعاد دقیق و کامل چنین تحریم احتمالی مشخص نیست.
این کارشناس مسائل آمریکا ادامه داد: می‌توان پیش‌بینی کرد که اگر چنین اقدامی انجام شود بسیاری از رسانه‌های بزرگ آمریکایی از مصاحبه با آقای ظریف احتمالاً خودداری یا اکراه داشته باشند. به هر حال ما شاهد اقدام آقای ظریف در مصاحبه با فاکس نیوز و بازتاب آن در رسانه‌ها و افکار عمومی آمریکا بودیم. طبیعی است که ترامپ این سطح از تأثیرگذاری ظریف را برنتابد. آقای ظریف در آن مصاحبه بحث تیم B را مطرح کرد که در سطح افکار عمومی و دیگر رسانه‌های آمریکایی و جهان بازتاب گسترده داشت و به کرات از آن نام برده شد. این‌ها بهایی است که آقای ظریف به عنوان وزیر خارجه ایران در دفاع از منافع ملی می‌پردازد.
ابوالفتح گفت: این اقدام احتمالی آمریکا می‌تواند بریا کوتاه کردن صدای آقای ظریف در صحنه بین‌الملل و افکار عمومی جهان یا محدود کردند حساب‌های کاربری ایشان در فضای مجازی از جمله در فیس بوک و توئیتر باشد و در نهایت تلاشی است برای منزوی کردن وزیر خارجه ایران. البته این احتمال وجود دارد که آمریکایی‌ها یا در این تصمیم تجدید نظر کرده یا آن را به تأخیر بیندازند.
انتهای پیام

