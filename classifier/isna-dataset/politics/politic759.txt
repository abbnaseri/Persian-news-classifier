قاچاقچی دلار در ماکو جریمه شد
مدیرکل تعزیرات حکومتی استان آذربایجان غربی از محکومیت یک میلیارد و ۲۰۰ میلیون ریالی برای قاچاقچی ارز خبر داد و گفت: از خودرو این فرد حین خروج از کشور بیش از ۱۹ هزار دلار کشف شد.
به گزارش ایسنا، محمد اقوامی در رابطه با این موضوع اظهار کرد: مأمورین مبارزه با قاچاق کالا و ارز هنگ مرزی شهرستان ماکو در حین کنترل و بررسی مسافرین خروجی از کشور به یک دستگاه خودرو سواری مشکوک شدند.
وی افزود: مأمورین در بررسی این خودرو مقدار ۱۹ هزار و ۵۰۰ دلار ارز قاچاق کشف و پرونده را به تعزیرات حکومتی شهرستان ماکو ارسال کردند و شعبه اول ویژه رسیدگی به قاچاق کالا و ارز این شهرستان ضمن احراز تخلف، متهمین را به پرداخت یک میلیارد و ۲۶۰ میلیون ریال جریمه نقدی محکوم و حکم به ضبط ارز مکشوفه به نفع دولت صادر کرد.
انتهای پیام
