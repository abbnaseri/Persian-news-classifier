نتانیاهو: در نشست مشترک با آمریکا و روسیه در رابطه با ایران گفت‌وگو می‌کنیم
نخست وزیر رژیم صهیونیستی با اشاره به اینکه ریاست نشست سه جانبه آمریکا، رژیم صهیونیستی و روسیه را برعهده خواهد داشت گفت که طبیعتا در رابطه با مساله ایران گفت‌وگو می کنیم.
به گزارش ایسنا، اوفیر جندلمن، سخنگوی نخست وزیری رژیم صهیونیستی در صفحه توئیتر خود نوشت: بنیامین نتانیاهو، نخست وزیر اسرائیل (رژیم صهیونیستی) اعلام کرد که امروز با نیکلای پاتروشف، دبیر شورای امنیت ملی روسیه دیدار می‌کنم و فردا ریاست نشست سه جانبه (آمریکا-اسرائیل-روسیه) را برعهده خواهم داشت.
وی افزود: طبیعتاً در رابطه با مساله ایران، سوریه ودیگر مسائل به منظور تحقق ثبات و امنیت در منطقه که در وقت کنونی همه می‌دانیم به این مساله نیازمند هستیم بحث و گفت وگو می‌کنیم.
به گزارش ایسنا، پیش از این شبکه الجزیره اعلام کرد که جان بولتون مشاور امنیت ملی آمریکا، نیکولای پاتروشف، همتای روس وی و مئیر بن شبات، مشاور امنیت داخلی رژیم صهیونیستی امروز نشست امنیتی سه‌جانبه‌ای را با محوریت سوریه و ایران در شهر قدس برگزار می‌کنند.
طبق این گزارش، قرار است که در این نشست آینده سوریه و اصلاح سیاسی آن با ابقای نظام کنونی و دور کردن ایران از این کشور مورد بحث و بررسی قرار گیرد.
در این نشست همچنین بر تقویت هماهنگی و همکاری میان سه طرف، بازگشت واشنگتن به پیمان منطقه‌ای تل‌آویو و مسکو و نزدیک کردن دیدگاه‌ها تأکید خواهد شد.
در همین راستا، جان بولتون روز گذشته با نتانیاهو، پاتروشف و مئیر بن شبات در دفتر نخست‌وزیری رژیم صهیونیستی دیدار کرد.
این دیدار به منظور متقاعد کردن روسیه برای کاهش حضور ایران در سوریه در مقابل به رسمیت شناختن نظام بشار اسد، رئیس‌جمهوری این کشور و ارائه بسته‌های پیشنهادی به روسیه انجام شد.
طرف رژیم صهیونیستی تصور می‌کند این دیدار فرصتی برای اعطای نقشی مستقیم به این رژیم در حل و فصل سوریه در راستای تضمین منافع آن ایجاد می‌کند.
یک مقام سیاسی عالی رتبه در تل‌آویو روز یکشنبه ادعا کرد که این دیدار، اسرائیل را به شریک منطقه‌ای اصلی برای منافع قدرت‌های بزرگ در منطقه تبدیل می‌کند و در این دیدار سه جانبه صراحتاً راه‌های تخلیه نیروهای ایرانی از سوریه بررسی خواهد شد.
انتهای پیام
