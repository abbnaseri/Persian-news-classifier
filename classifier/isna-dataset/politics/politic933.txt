هشدار کشورهای اروپایی به ایران
انگلیس، آلمان و فرانسه با ارسال یاداشتی، به طور رسمی به ایران هشدار داده‌اند که در صورت توقف تعهدات برجامی تهران، جمهوری اسلامی با عواقب این عمل روبرو خواهد شد.
به گزارش ایسنا، دو دیپلمات اروپایی به خبرگزاری رویترز گزارش داده‌اند که انگلیس، آلمان و فرانسه در یادداشتی رسمی که در روز شنبه ۲۲ ژوئن، به دست ایران رسانده‌اند، نسبت به عدم پایبندی ایران به توافقات هسته‌ای هشدار داده‌اند.
در این یادداشت مشخص نشده که عواقب عدم پایبندی ایران به توافق هسته‌ای چیست.
به گزارش ایسنا، بهروز کمالوندی، سخنگوی سازمان انرژی اتمی هفته گذشته تصریح کرد: مهلت دوماهه ایران به طرف‌های باقی مانده در برجام قابل تمدید نیست و بر اساس برنامه زمان بندی شده پیش می‌رویم و در ادامه نیز زمان‌بندی‌ها به شکل دقیق دنبال می‌شود.
وی افزود: بر اساس قانون "اقدام متناسب و متقابل دولت جمهوری اسلامی ایران در اجرای برجام" اقدام ما وابسته به نحوه‌ی اجرای تعهدات سایر اعضایِ برجام است و این نمی‌شود ما تعهدات خود را انجام دهیم و آنها در عمل کاری نکنند.
وی تاکید کرد: پیام ما روشن است و در عمل مفهوم رفتار آنها این است که نمی‌خواهند به تعهدات پایبند باشند یا توانایی آن را ندارند که در این صورت حجت برای ما تمام شده است. بر همین اساس ما طبق فرمایشات رهبری و قانون مجلس عمل خواهیم کرد.
معاونت امور بین‌الملل، حقوقی و مجلس سازمان انرژی اتمی خاطر نشان کرد: اقدامات ما به طور متوالی و وابسته به هم در حال انجام است و شرایط برگشت به عقب وجود ندارد و اگر تعلیق تعهدات ایران بخواهد از بین برود باید ۱+۴و ظیفه خود را انجام داده باشد، آنچه که مهم است ما داریم بین تعهدات و حقوق خود توازن ایجاد می‌کنیم و اگر آن‌ها حقوق ما که رفع تحریم‌های مصرح در برجام است به رسمیت بشناسند ما نیز تعهدات خود را اجرا می‌کنیم اگر نه برای ایجاد توازن ما نیز از تعهدات خود کم می‌کنیم.
انتهای پیام
