به اصلح رأی داده شود حتی اگر.../خوب است برخی برای نامزد شدن احساس تکلیف نکنند
در فاصله کمتر از هشت ماه مانده تا برگزاری انتخابات مجلس شورای اسلامی، آیت‌الله مصباح یزدی به جبهه پایداری توصیه کرد که به اصلح رأی داده شود حتی اگر اصلاح‌طلب باشد. غلامعلی حدادعادل هم اعلام کرد که خوب است که امسال برخی برای رضای خدا احساس تکلیف شرعی نکنند.
به گزارش ایسنا، در روزهای گذشته استاندار کهگیلویه و بویراحمد تاکید کرد که در برابر تخلف در انتخابات بی‌رحم است. رئیس سازمان صداوسیما و وزیر کشور اعلام کردند که رسانه ملی و وزارت کشور باید در انتخابات بی‌طرف باشند. شورای نگهبان هم گفت که ممکن است در حوزه الکترونیکی شدن انتخابات اقداماتی صورت گیرد.
در ادامه مهم‌ترین اخبار انتخاباتی در روزهای گذشته را مرور می‌کنیم:
قانون انتخابات؛ همان همیشگی
سخنگوی شورای نگهبان اعلام کرد که قانون انتخابات که در گذشته اجرا شده است، در انتخابات پیش‌رو اجرا خواهد شد بنابراین با تعلل دولت و مجلس در ارائه و تصویب لایحه جامع انتخابات، مانند گذشته شاهد ایجاد مشکلات در انتخابات پیش‌رو هم خواهیم بود.
عباسعلی کدخدایی نگهبان با اشاره به اینکه «انتخابات بر اساس همان قانون رویه مانند گذشته است»، اظهار کرد: «ممکن است با توافق‌هایی که با دوستانمان در وزارت کشور داشتیم، در حوزه الکترونیکی شدن انتخابات ممکن است اقداماتی صورت بگیرد.»
بی‌طرفی وزارت کشور
رحمانی‌فضلی وزیر کشور در جلسه با فراکسیون ولایی تاکید کرده است که وزارت کشور حق ندارد که جناحی و سیاسی به انتخابات ورود پیدا کند. این خبر را نقوی حسینی داده است.
سید حسین نقوی‌حسینی سخنگوی فراکسیون نمایندگان ولایی مجلس گفت: «وزیر کشور در جلسه فراکسیون تاکید کرد که مدیران، استانداران، فرمانداران و بخشداران وزارت کشور باید در انتخابات بی‌طرف باشند و حق ندارند جناحی و سیاسی ورود پیدا کنند.»
لزوم افزایش صندوق آرا
استاندار تهران تاکید کرد که باید با افزایش صندوق‌های رأی، شرایط را برای رای‌دهندگان تسهیل کرد تا آنها در صف‌های طولانی معطل نمانند. در انتخابات ریاست‌جمهوری ۹۶ صف‌های طولانی در برخی شعب مخصوصاً در تهران موجب شد که تعدادی از افراد نتوانند رأی دهند زیرا با پایان روز جمعه، شورای نگهبان اعلام کرد که اخذ رأی در روز شنبه نباید انجام شود و اخذ رأی بعد از ساعت ۲۴ به پایان رسید و در شعب بسته شد.
انوشیروان محسنی بندپی در جلسه ستاد امنیت انتخابات استان تهران با بیان اینکه «در برخی از شعب اخذ رأی که تراکم جمعیت شهروندان در آن وجود دارد، باید با افزایش صندوق آرا نسبت به تسهیل شرایط حضور مردم در عرصه انتخابات اقدام کنیم»، گفت: «معطل شدن مردم و ایستادن در صف‌های طولانی، زیبنده مردم فهیم کشورمان نخواهد بود.»
تشکیل قریب‌الوقوع ستاد انتخابات سازمان صداوسیما
رئیس سازمان صداوسیما با اعلام تشکیل قریب‌الوقوع ستاد انتخابات سازمان صداوسیما، بیان کرد که رسانه ملی باید کامل‌تر و دقیق‌تر از گذشته، در انتخابات بی طرف باشد. این در حالی است که در انتخابات ریاست‌جمهوری گذشته شکایات متعددی از سوی وزارت کشور نسبت به عملکرد رسانه ملی در برخورد جناحی با انتخابات مطرح شده بود.
عبدالعلی علی‌عسکری در نشست سالانه مدیران کل مراکز استانی رسانه ملی در مشهد تاکید کرد: «سازمان صداوسیما همچون همیشه و البته کامل‌تر و دقیق‌تر از قبل باید با رعایت بی‌طرفی در انتخابات زمینه حضور پرشور مردم و تشکیل مجلسی انقلابی و باکیفیت را در آغاز گام دوم انقلاب فراهم آورد.»
وی همچنین از تشکیل قریب‌الوقوع ستاد انتخابات سازمان صداوسیما خبر داد و گفت: «مراکز استانی هم باید هر کدام ستاد انتخاباتی فعال و دقیقی داشته باشند و ضمن رصد دقیق شرایط استان زمینه حضور پرشور مردم و برگزاری انتخاباتی قانونمند را فراهم آورند.»
استاندار بی‌رحم
استاندار کهگیلویه و بویراحمد گفته است که در قبال تخلف در انتخابات آدم بی‌رحمی است.
حسین کلانتری در نشست شورای اداری استان اظهار کرد: «برخی جاها آدم بی‌رحمی هستم که یکی از آن‌جاها، خیانت به خون شهیدان، نظام، بیت‌المال و دیگری هم تخلف در انتخابات است.»
وی همچنین با بیان اینکه «به صراحت می‌گویم که در ۲۵ انتخابات مسئولیت داشته‌ام و در مقابل حتی یک رأی مردم ضمانت قانونی و شرعی داریم و به غیر این خیانت به دین و آخرت خودمان است» خاطرنشان کرد: «از الان خودمان را برای انتخابات تنظیم کنیم، تاکنون در انتخابات‌ها به خانواده ام نگفتم به چه کسی رأی می‌دهم و یا به چه کسی رأی دهید. همه آمال مردم در رأی شأن است و نباید با سرنوشت مردم بازی و شوخی کرد.»
به اصلح رأی دهید حتی اصلح اصلاح‌طلب
توصیه‌های انتخاباتی آیت الله محمدتقی مصباح یزدی حاوی نکات تازه ای بود. او توصیه کرده است که به اصلح رأی داده شود حتی اگر اصلاح طلب باشد. حالا باید بررسی کرد که آیا اصلاح‌طلبان خود را به گفتمان آیت الله مصباح نزدیک کرده اند که او در بین آنها اصلح دیده است یا اتفاق دیگری افتاده است؟
وی در دیدار اعضای شورای مرکزی جبهه پایداری با انتقاد از برخی سهم‌خواهی‌ها گفت: «سهم‌خواهی یعنی دنیاطلبی؛ سهم‌خواهی چیست؟! یعنی اگر من می‌دانم فردی از یک گروه دیگر اصلح است، به او رأی ندهم بلکه به هم‌گروهی خود رأی بدهم. اما چرا او را انتخاب نکنم؟! فردا که خودم بخواهم رأی بدهم اگر به او رأی ندهم چه حجتی پیش خدا دارم؟! فرض کنید حتی در بین اصلاح‌طلبان فردی بود که من دانستم که او اصلح از کاندیدای اصولگرا است؛ چه حجتی دارم که به او رأی ندهم؟! من باید به اصلح رأی بدهم.»
برای رضای خدا نامزد نشوید
غلامعلی حدادعادل که محوریت جلسات شورای وحدت اصولگرایان را بر عهده دارد از برخی نیروهای ارزشی خواست تا برای رضای خدا احساس تکلیف شرعی نکنند. او اشاره به شخص یا تشکل خاصی نکرده است. برخلاف اصلاح‌طلبان که رد صلاحیت برای آنها مشکل ایجاد می‌کند، تأیید صلاحیت همه اصولگرایان برای آنها دردسر درست کرده و تهیه لیست از میان همه مدعیان اصولگرایان کار را سخت می‌کند.
حدادعادل در نشست مشترک اعضای شورای مرکزی و دبیران استانی کانون دانشگاهیان ایران اسلامی شرط اول در انتخابات را اخلاص و کار کردن برای خدا دانست و گفت: «در هر دوره تعدادی از عزیزان وارد میدان می‌شوند و همه اظهار می‌دارند بخاطر احساس تکلیف شرعی وارد رقابت انتخاباتی شده‌اند که این تعدد کاندیدا در جبهه نیروهای ارزشی باعث تقسیم آرا و موفقیت رقیب می‌شود، خوب است که امسال برخی برای رضای خدا احساس تکلیف شرعی نکنند و فداکاری کنند تا زمینه برای رسیدن به گزینه یا گزینه‌های مشترک هموار شود.»
مسئولیت خبرگان با جامعتین
حمیدرضا ترقی عضو شورای مرکزی حزب موتلفه اسلامی با اشاره به اینکه تشکل‌های اصولگرا نقشی در انتخابت نامزدهای اصولگرایان برای انتخابات میان‌دوره‌ای خبرگان ندارند، گفت که جامعتین این گزینه‌ها را معرفی خواهد کرد.
وی اظهار کرد: «مسئولیت معرفی گزینه‌ها برای انتخابات میان‌دوره‌ای مجلس خبرگان رهبری با جامعتین است. تشکل‌های اصولگرا در این زمینه ورود نمی‌کنند. یعنی جامعتین گزینه‌های مدنظر خود را معرفی کرده و تشکل‌های سیاسی اصولگرا نیز از این گزینه‌ها حمایت می‌کنند.»
وی همچنین خبر داد که «با توصیه آیت الله مصباح یزدی، جبهه پایداری در جلسات شورای وحدت شرکت می‌کند.»
نظرسنجی حزب ندای ایرانیان
حزب ندای ایرانیان سه نظرسنجی با انتخاباتی در میان اعضای خود برگزار کرده است.
در بخش اول ۸۷.۳ درصد از شرکت کنندگان در نظرسنجی موافق ورود حزب ندای ایرانیان به انتخابات مجلس شورای اسلامی و معرفی کاندیدا بودند. در مقابل ٩.٩ درصد مخالف ورود به انتخابات بودند.
در بخش دوم نظرسنجی مذکور ۶۰.۵۰ درصد از شرکت کنندگان موافق ورود حزب ندای ایرانیان به انتخابات مجلس شورای اسلامی با پرچم حزبی و مستقل از جریان‌های سیاسی (ائتلاف‌های سیاسی) هستند و ٣٣.١ درصد مخالف حضور مستقل بودند.
در بخش سوم ۸۹.۵ درصد از شرکت کنندگان در نظرسنجی اعلام کردند که اعتماد عمومی به جریان اصلاحات کاهش پیدا کرده و روش‌های گذشته در انتخابات پیش رو موفق نخواهد بود. ۶.۴ درصد مخالف این دیدگاه بودند.
حمایت اراده ملت از کاندیدای درون حزبی
پیام فیض عضو حزب اراده ملت با اشاره به اینکه «استراتژی حزب اراده ملت در انتخابات پیش رو در وهله اول حمایت از کاندیدای درون حزبی و در وهله بعدی حمایت از کاندیداهایی است که از یک حزب معرفی شده اند» تصریح کرد: «چرا که هر حزب باید نمایندگان خود را ضمانت کند و در این صورت است که با هر نوع عملکرد می‌توان از آن حزب و نماینده اش بازخواست کرد.»
انتهای پیام
