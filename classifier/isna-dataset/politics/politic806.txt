برگزاری رزمایش «آبی خاکی» هوانیروز ارتش در اصفهان 
فرمانده هوانیروز اصفهان از برگزاری موفقیت آمیز رزمایش آبی خاکی پایگاه چهارم هوانیروز اصفهان با حضور خلبانان جوان در دریاچه زایندرود جادگان خبر داد.
به گزارش ایسنا، امیر سرتیپ دوم خلبان علی عفیف فرمانده هوانیروز اصفهان گفت: به منظور ارتقاء آمادگی رزمی و توان دفاعی خلبانان جوان پایگاه چهارم هوانیروز اصفهان، رزمایش آبی خاکی بالگردهای شینوک هوانیروز در اصفهان برگزار شد. وی تاکید کرد: هدف از برگزاری رزمایش‌های آبی خاکی، انتقال تجربیات از پیشکسوتان به خلبانان جوان است که بتوانند در ماموریت های آینده به درستی عمل کنند.
وی تصریح کرد: امروز ما افتخار می‌کنیم، در این رزمایش از بالگردهایی استفاده کردیم که در گذشته مشکلات فنی، آن‌ها را زمین گیر کرده بود و توسط کارکنان متخصص و فنی جوان باز آماد و به ناوگان هوانیروز اضافه شدند.
خلبان عفیف افزود: برگزاری این نوع رزمایش‌ها علاوه بر افزایش تجربیات خلبانان جوان، موجب می‌شود در ماموریت‌های حوادث غیر مترقبه این خلبانان به آمادگی صددرصدی برسند.
وی گفت: اتحاد و همدلی خلبانان جوان در کنار خلبانان باتجربه رمز موفقیت اجرای رزمایش آبی خاکی پایگاه هوانیروز اصفهان بود.
انتهای پیام
