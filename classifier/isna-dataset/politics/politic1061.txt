جوانگرایی قالیباف را قبول ندارم/ مهم‌ترین تکلیف ما مخالفت با دو جریان اصولگرا و اصلاح‌طلب است
دبیرکل حزب همدلی گفت: هیچ ژنرالی اصلاح‌طلب و اصولگرایی در جریان ما جایی ندارد. ما جوانگرایی قالیباف را قبول نداریم و معتقدیم باید با روش جدید وارد عمل شد.
به گزارش ایسنا، سیداحمد نبوی با بیان اینکه اصولگرا و اصلاح‌طلب به دلیل فاصله گرفتن از مردم ماهیت اصلی خود را از دست دادند، به گونه‌ای که دیگر امروزه قابلیت مدیریت جریان‌های فکری جامعه را ندارند، اظهار کرد: مجلس دهم بی‌اثرترین مجلس بعد از انقلاب بوده است. ما پیشنهاد می‌کنیم در انتخابات پیش روی مجلس شورای اسلامی به کسانی رأی داده شود که با تخصص، تعهد و مسئولیت‌پذیری از انجام امور محوله برآیند و پاسخگوی انتظارات باشند.
وی اظهار کرد: آنچه را جریان‌های دیگر مانند اصلاح‌طلبان و اصولگرایان انجام ندادند، ما انجام داده‌ایم تا اشتباهات احزاب را شناسایی کنیم. اگر مسئولی در صورت رسیدن به مقامی، اشتباهات و خطاهای احزاب دیگر را تکرار کند، قطعاً باید مواخذه و بازخواست شود و پاسخگو باشد.
نبوی تاکید کرد: هیچ ژنرالی، اصلاح‌طلب و اصولگرایی در جریان ما جایی ندارد. ما جوانگرایی قالیباف را قبول نداریم و معتقدیم باید با روش جدید وارد عمل شد.
دبیر کل حزب همدلی گفت: امیدواریم شرایط کشور به سمتی پیش برود که حزب ما بدون ژنرال‌های سیاسی بتواند به اهداف خود برسد. ما به دیدن شخصیت‌های سیاسی از جمله ناطق نوری و محمدرضا باهنر رفته و نظرات و دیدگاه‌های آنان را نیز شنیده و دیدگاه‌های خود را نیز مطرح کرده‌ایم.
وی افزود: ما با جنبش دهه شصتی‌ها آمده‌ایم که این فضای حاکم را ساختار شکنی کنیم و امیدواریم که در انجام این کار موفق باشیم. شک نکنید که جنبش دهه شصتی‌ها با چهره‌های ناشناس در انتخابات پیش رو پیروز این میدان خواهند شد.
نبوی در پایان اظهار کرد: ما در شرایط سخت کشور آمده‌ایم که ثابت کنیم برای نتیجه نیامده‌ایم بلکه آمده‌ایم که تکلیف خود را انجام دهیم و مهم‌ترین تکلیف ما مخالفت با دو جریان اصواگرا و اصلاح‌طلب است.
انتهای پیام
