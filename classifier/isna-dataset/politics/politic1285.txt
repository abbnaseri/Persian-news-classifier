میرزایی‌نیکو: نحوه رسیدگی به اموال و املاک مسئولان در قانون ابلاغ شده، شفاف نیست
یک عضو کمیسیون امور داخلی کشور و شوراها گفت: اکنون صرفاً اطلاعات در اختیار قوه قضائیه قرار می‌گیرد و قوه قضائیه نیز هر طور که صلاح بداند به اطلاعات رسیدگی خواهد کرد و نحوه رسیدگی شفاف نیست.
قاسم میرزایی نیکو در گفت‌وگو با ایسنا با اشاره به ابلاغ اجرای قانون رسیدگی به دارایی‌های مقامات و مسئولان از سوی رئیس قوه قضاییه، بیان کرد: متأسفانه روند ثبت اموال و املاک مسئولان در این قانون پنهان است و تنها مجریان این قانون از آن مطلع هستند.
وی در ادامه اظهار کرد: قرار بود یک سایت ایجاد شود و مسئولان با مراجعه به این سایت اموال و املاک خود را در دوران قبل از مسئولیت و بعد از مسئولیت ثبت کنند و مردم نیز امکان مراجعه به سایت و رؤیت این اطلاعات را داشته باشند، اما هنوز این سایت راه اندازی نشده است فلذا تأثیر بسزایی نخواهد داشت.
نماینده مردم دماوند درباره ضرورت اطلاع رسانی از مشارکت در این اقدام از سوی مقامات و مسئولان با توجه به محرمانه بودن ثبت اطلاعات در سامانه ثنا تصریح کرد: مردم قادر به مشاهده اطلاعات نیستند،‌ اکنون صرفاً اطلاعات در اختیار قوه قضائیه قرار می‌گیرد و قوه قضائیه نیز هر طور که صلاح بداند به اطلاعات رسیدگی خواهد کرد، اما به طور کلی روند بررسی اموال و املاک مسئولان شفاف نیست.
انتهای پیام
