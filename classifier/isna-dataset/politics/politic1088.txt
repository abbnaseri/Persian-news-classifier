پهپاد جاسوسی «گلوبال‌هاوک» سند جنایتکاری آمریکا علیه ایران است
رئیس سازمان عقیدتی سیاسی ارتش با اشاره به سرنگونی پهباد جاسوسی آمریکایی توسط نیروهای مسلح جمهوری اسلامی ایران گفت: پهپاد جاسوسی «گلوبال‌هاوک» سند جنایتکاری آمریکا علیه ایران است.
به گزارش ایسنا، حجت الاسلام و المسلمین عباس محمدحسنی رئیس سازمان عقیدتی سیاسی ارتش در جمع کارکنان پایور و وظیفه قرارگاه عملیاتی لشکر ۲۸ کردستان و تیپ ۱۲۸ متحرک هجومی سنندج گفت: آمریکا رویاهای زیادی علیه انقلاب اسلامی در سر پرورانده و یکی از این رویاها این است که با درگیر کردن ملت ایران در جنگ، مانع شکوفایی آرمان‌های انقلاب مردم ایران شود. وی با بیان اینکه ملت ایران مقابل تهدیدات و زیاده‌خواهی‌های آمریکا تمام قد ایستاده است، افزود: انقلاب اسلامی ایران مزاحم غارتگری دنیا توسط آمریکا است. نماینده ولی فقیه در ارتش با اشاره به سرنگونی پهباد جاوسوسی آمریکایی با نام «گلوبال‌هاوک» توسط نیروهای مسلح جمهوری اسلامی ایران در آب‌های دریای عمان، یادآور شد: روشن‌ترین و قابل اثبات‌ترین دلیل برای زیاده‌خواهی‌های آمریکا تجاوز پهپاد جاسوسی اخیر این کشور به مرزهای آسمان کشورمان است که بی پاسخ باقی نماند و با لاشه پهباد روبه‌رو شد.  محمدحسنی خاطرنشان کرد: آمریکا در این منطقه چه کار می کند؟ حال که آمریکا در کشور امارات مستقر شده است، چرا با پهپاد وارد سرزمین ما شده است؟ برای تفریح که نیامده است؟ قصد جاسوسی دارد و به دنبال امتحان کردن ملت ایران است که آیا مقابل این کشور می لرزیم و به ترس می‌افتیم؟ رئیس سازمان عقیدتی سیاسی ارتش با اشاره به ارسال اخطار از سوی حافظان پدافند هوایی کشور به پهپاد جاسوسی «گلوبال‌هاوک» آمریکا برای خروج از مرزهای کشور، گفت: به لطف خداوند، نیروهای مسلح به خصوص قرارگاه پدافند هوایی خاتم الانبیاء (ص) چندبار به این پهپاد فرمان اخطار و خروج از آب‌های سرزمینی را داد که نهایتا فرمان شلیک صادر شد و پهباد آمریکایی مورد اصابت قرار گرفت و سند جنایتکاری این کشور در اختیار ما است. مورد هدف قرارگفتن پهپاد امریکائی در آب های سرزمینی ایران از دلایل روشن تجاوز گری و جنگ طلبی آمریکاست که در صورت عدم عذرخواهی؛ ملت ایران آن ها را نخواهد بخشید. وی با بیان اینکه آمریکا اقدام به اعمال تحریم‌های مرکب علیه کشور ایران کرده است، افزود: این موضوع نشان می‌دهد که آمریکا در کنار برنامه‌های سیاسی، اقتصادی و فرهنگی، برنامه‌های نظامی را هم برای ما تدارک دیده است. هر ملتی غیر از ایران، تاکنون زیر بار تحریم‌ها و فشارهای مختلف فروپاشیده بود. آن‌ها از مقاومت و پایداری ملت ایران شگفت زده هستند. نماینده ولی فقیه در ارتش ادامه داد: البته تحمل سختی‌ها کار سختی است. این تحریم‌ها، گرانی، بیکاری، فشار اقتصادی و ... برای ما به دنبال داشته است اما مطمئن باشید که تاثیر تحریم‌ها در مراحل پایانی خود می بااشد و بزودی در جنگ اقتصادی نیز آمریکا را شکست خواهیم داد. حجت الاسلام محمدحسنی با بیان اینکه تمام اقتصاددان ها بر این باور هستند که ملت ایران به زودی از این مرحله عبور می‌کند، گفت: همه شاهد شکوفایی اقتصادی ایران خواهند بود. آمریکایی‌ها تحریم‌های مرکب را علیه ما به کار بردند اما دنیا در حال مشاهده پاسداری ملت ایران از کشور، ملت و ناموس خود است. وی با بیان اینکه اهتمام به مسائل نظامی از موارد غلبه بر آمریکا است، گفت: باید به طور مرتب تمرین کنیم و نحوه صحیح و دقیق استفاده از سلاح‌ها و تجهیزات را بدانیم و بکار ببندیم. رئیس سازمان عقیدتی سیاسی ارتش تقویت باورهای دینی، را عنصری تعیین کننده در جنگ عنوان و تصریح کرد: اراده ها تاثیرگذار هستند. هر ملتی که اراده استوارتری داشته باشد، پیروز این مقابله خواهد بود. آن‌ها می‌دانند که نباید با ما وارد جنگ شوند زیرا مهمترین عامل پیروزی در جنگ پیروزی اراده است که اراده ملت ما به مراتب قوی تر است و در نتیجه شکست مفتضحانه در انتظار آمریکائی هاست. نماینده ولی فقیه در ارتش تصریح کرد: با اعتقاد به نصرت‌های الهی و لطف ویژه خداوند به رزمندگان، همچنین با اعتقاد به قیامت و شرف شهادت می‌توانیم اراده‌های خودمان را تقویت کنیم. وی تاکید کرد: بخش قابل توجهی از اقتدار، نمایش اقتدار است. به عنوان ارتشیان دلار باید روحیه رزمندگی، شهادت طلبی در راه آرمان های متعالی اسلامی را به رخ دشمن بکشیم و از این راه برای خودی ها امید آفرین و برای دشمنان بیم آفرین باشیم. محمدحسنی یادآور شد: آمریکا می داند که نباید گرفتار اشتباه محاسباتی شود چرا که خسارت آن برایش قابل جبران نخواهد بود. باید روحیه رزمندگی را به خودمان تلقین کنیم. ما هرگز در برابر آمریکا تسلیم نمی شویم همانطور که امام حسین(ع) مقابل یزید تسلیم نشد. ما تربیت شدگان مکتب عاشورا هستیم حتی فکر تسلیم شدن را هم در سر نمی پرورانیم.
انتهای پیام
