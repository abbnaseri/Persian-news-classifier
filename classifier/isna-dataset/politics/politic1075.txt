مجمع‌الوزرا؛ جایی برای مسئولان روزگار سپری‌شده
روز سه‌شنبه ۲۸ خرداد مجمع عمومی سالیانه تشکل مردم‌نهاد مجمع وزیران ادوار با حضور تعدادی از وزرای دولت‌های پیشین و کنونی در سازمان مدیریت صنعتی برگزار شد؛ مجمعی متشکل از وزیران ادوار مختلف تاریخ ۴۰ ساله جمهوری اسلامی از هر طیف و جناحی.
به گزارش ایسنا، در این جلسه انتخابات اعضای هیئت مدیره این مجمع برگزار شد که در آن غلامرضا شافعی، محمداسماعیل شوشتری، محمدرضا عارف، منصور رضوی، مرتضی محمدخان و حسن غفوری‌فرد به عنوان اعضای هیئت مدیره مجمع وزیران ادوار انتخاب شدند. در مجمع مذکور وزرای سابق و معاونین دولت در دوره‌های مختلف می‌توانند عضو باشند و برای حضور وزرای فعلی هم منعی وجود ندارد. همچنین در این جلسه از خانواده شهید محمدجواد تندگویان وزیر نفت دولت محمدعلی رجایی و شهید محمدعلی فیاض‌بخش رئیس سازمان بهزیستی و معاون نخست‌وزیر دولت محمدعلی رجایی تقدیر شد.
همچنین محمدرضا عارف رئیس مجمع وزیران ادوار و رئیس فراکسیون امید مجلس در این جلسه درباره مجمع وزیران ادوار اظهار کرد: این مجمع شاید بالاترین ظرفیت را برای حل مشکلات کشور در اختیار دارد. اهداف ما شناسایی موانع توسعه کشور و ارائه راهکار برای آن، استفاده از ظرفیت‌های انسانی برای حل مشکلات و هم افزایی و هم اندیشی نخبگان مدیریتی برای تحقق الگوی اسلامی ایرانی پیشرفت است. انتظار ما از قوای سه‌گانه به ویژه مجمع تشخیص مصلحت نظام این است که این نهاد غیردولتی و راهبردی را مشاور خود قرار دهند و با این نهاد همکاری نزدیکی داشته باشند.
عارف درباره فعالیت‌های این مجمع هم خاطرنشان کرد: در طول این مدت هیئت مدیره مجمع ۱۱ جلسه رسمی داشته است و گزارشی از این فعالیت‌ها را به رهبری و رئیس‌جمهور داده‌ایم و اعلام کرده‌ایم آماده همکاری با دولت هستیم. ما همچنین درباره چگونگی انتقال تجربیات به نسل‌های بعدی و دولت‌های بعدی بحث‌های جدی داشته‌ایم و مصوب کرده‌ایم که آکادمی وزرا برای این هدف تشکیل شود. ما همچنین جلسه مشترکی با مرکز الگوی اسلامی-ایرانی پیشرفت برگزار کرده‌ایم.
غلامرضا شافعی، محمداسماعیل شوشتری، محمدرضا عارف، منصور رضوی، مرتضی محمدخان، حسن غفوری‌فرد، محمدعلی ابطحی، پرویز داوودی، علی‌اکبر صالحی، محمد علی‌آبادی، داوود دانش‌جعفری، حیدر مصلحی، حمید بهبهانی، محمدرضا میرتاج‌الدینی، محمد هاشمی‌رفسنجانی، علی فلاحیان، عبدالله جاسبی، مصطفی هاشمی‌طبا، بیژن نامدارزنگنه، نسرین سلطان‌خواه، رضا تقی‌پور، عبدالواحد موسوی‌لاری، مسعود زریبافان، عباس آخوندی، محمدمهدی زاهدی، محمدحسن طریقت‌منفرد، جعفر توفیقی، منوچهر متکی، سید محمد حسینی، فرهاد دژپسند، الهام امین‌زاده، مسعود پزشکیان، مجید انصاری، علیرضا علی‌احمدی، محمدحسن نامی، فریدون عباسی، حسین مظفر و تعدادی دیگر از وزرا و معاونین ادوار مختلف هیئت دولت‌های جمهوری اسلامی در این مجمع حضور داشتند که نگاهی به سابقه آن‌ها می‌تواند نشان دهد مثل بسیاری از کشورها استفاده از تجارب اعضای این مجمع برای قوای سه‌گانه کشور می‌تواند راهگشا باشد.
محمدرضا عارف ۶۸ ساله، وزیر پست، تلگراف و تلفن و رئیس سازمان مدیریت و برنامه‌ریزی دولت اول خاتمی و معاون اول رئیس‌جمهور در دولت دوم خاتمی بوده است. این رئیس اسبق دانشگاه تهران اکنون عضو مجلس شورای اسلامی و مجمع تشخیص مصلحت نظام است. این دکترای برق دانشگاه استنفورد در انتخابات ریاست جمهوری سال ۹۲ کاندیدای اصلاح‌طلبان بود که به نفع حسن روحانی از انتخابات کنار کشید.

محمدرضا عارف

غلامرضا شافعی ۶۸ ساله، وزیر صنایع دولت دوم میرحسین موسوی و دولت نخست سید محمد خاتمی و وزیر تعاون در دولت اکبر هاشمی رفسنجانی بوده‌است. این دانش‌آموخته دانشگاه صنعتی شریف اکنون معاون نظارت راهبردی رئیس سازمان مدیریت و برنامه‌ریزی است. سفارت ایران در روسیه و ریاست سازمان گسترش و نوسازی صنایع ایران از دیگر مناصب او به حساب می‌آید.

غلامرضا شافعی (نفر اول از سمت راست)

محمداسماعیل شوشتری ۷۰ ساله، وزیر دادگستری دولت‌های اکبر هاشمی‌رفسنجانی و سید محمد خاتمی بوده که با ۱۶ سال سابقه باسابقه‌ترین وزیر دادگستری در جمهوری اسلامی به حساب می‌آید. نمایندگی ادوار اول و دوم مجلس و ریاست سازمان زندان‌ها از دیگر مسئولیت‌های او است. شوشتری مدتی هم رئیس دفتر بازرسی ویژه رئیس‌جمهور روحانی بود.
منصور رضوی ۶۷ ساله، دبیرکل سازمان امور اداری و استخدامی و معاون نخست‌وزیر و رئیس‌جمهور در دولت‌های میرحسین موسوی و اکبر هاشمی‌رفسنجانی بوده است. عضویت در اولین دوره شورای اسلامی شهر تهران، دبیری شورای عالی اداری کشور و ریاست شورای حقوق و دستمزد کارمندان دولت از دیگر مناصب او به حساب می‌آید. این مهندس راه و ساختمان در انتخابات ریاست جمهوری ۱۳۸۰ کاندیدا بود که با کسب ۱۱۴ هزار و ۳۲۷ رأی (۰.۴۱ درصد آرا) در بین ۱۰ کاندیدا هفتم شد.
مرتضی محمدخان ۷۴ ساله، وزیر امور اقتصادی و دارایی دولت دوم اکبر هاشمی‌رفسنجانی بوده است. او ریاست کل گمرک، ریاست شرکت پست، سرپرستی نهاد ریاست جمهوری و معاونت سیاسی وزارت کشور را در کارنامه خود دارد و از بازماندگان انفجار دفتر حزب جمهوری اسلامی به حساب می‌آید. این دانش‌آموخته دانشگاه ایالتی سن‌خوزه، اکنون معاون اقتصادی مرکز تحقیقات استراتژیک مجمع تشخیص مصلحت نظام، عضو هیئت علمی دانشگاه خواجه نصیرالدین طوسی و همچنین کارشناس رسمی دادگستری استان تهران در گروه صنعت و فن و رئیس شورای عالی کارشناسان رسمی دادگستری و از اعضای حزب اعتدال و توسعه است.
حسن غفوری‌فرد ۷۷ ساله، وزیر نیروی دولت اول میرحسین موسوی و معاون رئیس‌جمهور و رئیس سازمان تربیت بدنی دولت اول اکبر هاشمی‌رفسنجانی بوده است. نمایندگی ادوار اول، پنجم، هفتم و هشتم مجلس شورای اسلامی، استانداری خراسان، مشاور تحقیقاتی رئیس‌جمهور ایران (هاشمی‌رفسنجانی) و مشاور علوم و فنون رئیس‌جمهور (خاتمی) از دیگر مناصب او به حساب می‌آید. این دکترای فیزیک ذرات هسته‌ای از دانشگاه کانزاس در انتخابات ریاست‌جمهوری ۱۳۸۰ کاندیدا بود که با کسب ۱۲۹ هزار و ۲۲۲ رأی (۰.۴۶ درصد آرا) در بین ۱۰ کاندیدا ششم شد. غفوری‌فرد اکنون دبیرکل جامعه اسلامی ورزشکاران است.

انتخاب شوشتری، رضوی، محمدخان و غفوری‌فرد به عنوان اعضای هیئت مدیره مجمع وزیران ادوار

سید محمدعلی ابطحی ۶۰ ساله، رئیس دفتر رئیس‌جمهور در دولت اول و معاون پارلمانی رئیس‌جمهور در دولت دوم سید محمد خاتمی بوده است. او معاونت برون‌مرزی صداوسیما را هم در کارنامه کاری خود دارد. این روحانی جنجالی که پس از انتخابات ریاست جمهوری ۱۳۸۸ مدتی دستگیر شد اکنون عضو مجمع روحانیون مبارز است.

سید محمدعلی ابطحی

پرویز داوودی ۶۷ ساله، معاون اول رئیس‌جمهور در دولت اول محمود احمدی‌نژاد بود. او همچنین مدتی معاون اقتصادی قوه قضائیه و مشاور رئیس قوه قضائیه در امور اقتصادی بوده است. این دکترای اقتصاد دانشگاه ایالتی آیووا اکنون عضو مجمع تشخیص مصلحت نظام، استاد دانشگاه شهید بهشتی و مدیر مسئول فصلنامه تخصصی اقتصاد و الگوسازی است.

پرویز داوودی

علی‌اکبر صالحی ۷۰ ساله، وزیر امور خارجه و معاون رئیس‌جمهور و رئیس سازمان انرژی اتمی ایران در دولت دوم احمدی‌نژاد بوده است. ریاست دانشگاه بین‌المللی امام خمینی قزوین و دانشگاه صنعتی شریف، نمایندگی ایران در آژانس بین‌المللی انرژی اتمی و مشاور وزیر امور خارجه در مسائل بین‌الملل از دیگر سوابق او به حساب می‌آید. این دکترای فیزیک هسته‌ای از دانشگاه آمریکایی بیروت اکنون رئیس سازمان انرژی اتمی ایران و معاون رئیس‌جمهور است.

علی‌اکبر صالحی

محمد علی‌آبادی ۶۳ ساله، رئیس سازمان تربیت بدنی و معاون رئیس‌جمهور در دولت اول محمود احمدی‌نژاد بوده است. عضویت در شورای جهاد سیستان و بلوچستان، معاونت وزیر راه و ترابری و معاون بنیاد مستضعفان و جانبازان، معاونت عمرانی شهرداری تهران و ریاست سازمان شیلات از دیگر سوابق این کارشناس ارشد راه و ساختمان و کارشناسی ارشد معماری به حساب می‌آید.

محمد علی‌آبادی

داوود دانش‌جعفری ۶۵ ساله، وزیر امور اقتصادی و دارایی بوده است. عضویت در هیئت نظارت سازمان بیمه سلامت ایرانیان و مشاور عالی وزیر بهداشت و نمایندگی تام‌الاختیار وزارت بهداشت در هیئت نظارت بر سازمان‌های مردم‌نهاد از دیگر مناصب او به حساب می‌آید. این دانش‌آموخته مهندسی عمران اکنون عضو مجمع تشخیص مصلحت نظام است.

داوود دانش‌جعفری

حیدر مصلحی ۶۲ ساله، وزیر اطلاعات دولت دوم محمود احمدی‌نژاد است که برکناری او توسط رئیس‌جمهور و بازگشتش به وزارت با دستور رهبری منجر به خانه‌نشینی ۱۱ روزه احمدی‌نژاد شد. این روحانی دارای مدرک کارشناسی ارشد الهیات و معارف اسلامی سمت‌هایی مثل معاونت وزارت اطلاعات، مشاور رئیس کمیته امداد امام خمینی (ره)، نمایندگی ولی فقیه و سرپرست سازمان اوقاف و امور خیریه، مسئول عقیدتی، سیاسی کمیته انقلاب اسلامی در تهران، نمایندگی ولی فقیه در بسیج و نیروی زمینی و هوایی سپاه در تهران را در کارنامه دارد و اکنون رئیس سازمان نشر آثار و ارزش‌های مشارکت روحانیت در دفاع مقدس است.
جعفر توفیقی ۶۴ ساله، وزیر علوم، تحقیقات و فناوری دولت دوم خاتمی و سرپرست این وزارتخانه در دولت اول روحانی بوده است. این دکترای مهندسی شیمی از دانشگاه پلی‌تکنیک بخارست اکنون رئیس پژوهشگاه صنعت نفت است.

حیدر مصلحی (سمت راست) و جعفر توفیقی (سمت چپ)

حمید بهبهانی ۷۹ ساله، وزیر راه و ترابری دولت محمود احمدی‌نژاد بود که در سال ۱۳۸۹ با استیضاح مجلس از سمت خود کنار رفت. او در کارنامه خود سمت‌هایی مثل مشاور مالی مرکز تحقیقات ساختمان و مسکن، معاونت حمل و نقل و ترافیک شهرداری تهران، مدیرعامل سازمان حمل و نقل و ترافیک تهران و دو دوره ریاست سازمان نظام مهندسی ساختمان استان تهران را دارد. این دکترای عمران اکنون به عنوان استاد دانشگاه و کارشناس رسمی دادگستری در رشته راه و ساختمان مشغول به فعالیت است.

حمید بهبهانی

سید محمدرضا میرتاج‌الدینی ۵۷ ساله، معاون پارلمانی رئیس‌جمهور در دولت دوم محمود احمدی‌نژاد بود. نمایندگی مجالس هفتم و هشتم، ریاست سازمان تبلیغات اسلامی آذربایجان شرقی و مسئول امور پارلمانی سازمان صداوسیما و مشاور رئیس صداوسیما از دیگر مناصب این روحانی دارای دکترای رشته مدیریت استراتژیک است.

سید محمدرضا میرتاج‌الدینی

محمد هاشمی‌رفسنجانی ۷۷ ساله، معاون اجرایی رئیس‌جمهور در دولت‌های دوم هاشمی‌رفسنجانی و اول خاتمی بوده است. سرپرستی نهاد ریاست‌جمهوری و ریاست دفتر رئیس‌جمهور، ریاست سازمان صدا و سیما، قائم‌مقامی وزیر امور خارجه، معاونت وزارت کشاورزی و عضویت در مجمع تشخیص مصلحت نظام از دیگر سوابق این کارشناس ارشد مدیریت به حساب می‌آید.

محمد هاشمی‌رفسنجانی

علی فلاحیان ۷۰ ساله، وزیر اطلاعات دولت‌های اکبر هاشمی‌رفسنجانی بود. او ریاست سازمان بازرسی کل کشور، قائم‌مقامی وزارت اطلاعات و نمایندگی استان خوزستان در ادوار سوم و چهارم مجلس خبرگان رهبری را هم بر عهده داشته است. این روحانی نجف‌آبادی کاندیدای انتخابات ریاست جمهوری ۱۳۸۰ بود که با کسب ۵۵ هزار و ۱۷۶ رأی (۰.۲۰ درصد آرا) در بین ۱۰ کاندیدا نهم شد.

علی فلاحیان

عبدالله جاسبی ۷۵ ساله، رئیس دانشگاه آزاد اسلامی از ابتدای تأسیس آن در سال ۱۳۶۱ تا دی ۱۳۹۰ بود. این دکترای مدیریت تولید و فناوری دانشگاه آستون بیرمنگام اکنون مدیریت مجتمع آموزشی حضرت خدیجه کبری (س) را بر عهده دارد. او کاندیدای انتخابات ریاست جمهوری ۱۳۸۰ بود که با کسب ۲۶۰ هزار و ۸۲ رأی (۰.۹۲ درصد آرا) در بین ۱۰ کاندیدا چهارم شد.

عبدالله جاسبی

مصطفی هاشمی‌طبا ۷۳ ساله، وزیر صنایع دولت اول میرحسین موسوی و رئیس سازمان تربیت بدنی و معاون رئیس‌جمهور دولت دوم هاشمی و دولت اول خاتمی بوده است. او همچنین مدتی ریاست کمیته ملی المپیک جمهوری اسلامی ایران را بر عهده داشته است. این کارشناسی ارشد نساجی از دانشگاه امیرکبیر کاندیدای انتخابات ریاست جمهوری ۱۳۸۰ بود که با کسب ۲۸ هزار و ۹۰ رأی (۰.۱۰ درصد آرا) در بین ۱۰ کاندیدا دهم شد. هاشمی‌طبا همچنین در انتخابات ریاست جمهوری ۱۳۹۶ شرکت کرد و با ۲۱۴ هزار و ۴۴۱ رأی (۰.۵۲ درصد آرا) در بین چهار کاندیدا چهارم شد.

مصطفی هاشمی‌طبا (سمت چپ)

بیژن نامدارزنگنه ۶۷ ساله، شیخ‌الوزرای مقامات جمهوری اسلامی به حساب می‌آید. او در دولت میرحسین موسوی وزیر جهاد سازندگی و پس از آن وزیر نیرو بود که این وزارت تا پایان دو دولت هاشمی‌رفسنجانی ادامه پیدا کرد و پس از آن زنگنه در دو دولت خاتمی به وزارت نفت رسید. او از ابتدای دولت روحانی تاکنون هم وزیر نفت بوده است. این کارشناس ارشد عمران همچنین سابقه معاونت فرهنگی وزارت فرهنگ و ارشاد اسلامی و عضویت در مجمع تشخیص مصلحت نظام را در کارنامه دارد.

بیژن نامدارزنگنه

نسرین سلطان‌خواه ۵۶ ساله، معاون علمی و فناوری رئیس‌جمهور و رئیس بنیاد ملی نخبگان دولت دوم محمود احمدی‌نژاد بود. این دکترای ریاضی دانشگاه صنعتی شریف عضو دوره دوم شورای اسلامی شهر تهران بوده و ریاست مرکز امور زنان و خانواده را هم بر عهده داشته است.

نسرین سلطان‌خواه

رضا تقی‌پور ۶۲ ساله، وزیر ارتباطات و فناوری اطلاعات دولت دوم محمود احمدی‌نژاد بوده است. عضویت در چهارمین دوره شورای اسلامی شهر تهران، ریاست سازمان فضایی ایران، معاونت وزارت مخابرات و مدیریت صنایع امنیت مخابرات از دیگر سوابق این کارشناس ارشد مهندسی صنایع است.

رضا تقی‌پور

سید عبدالواحد موسوی‌لاری ۶۵ ساله، وزیر کشور دو دولت سید محمد خاتمی بوده است. نمایندگی ادوار اول و سوم مجلس شورای اسلامی، معاونت امور حقوقی و مجلس رئیس‌جمهور و جانشینی فرمانده کل قوا در امور نیروهای انتظامی از دیگر سوابق این روحانی عضو مجمع روحانیون مبارز به حساب می‌آید.

سید عبدالواحد موسوی‌لاری

مسعود زریبافان ۶۲ ساله، معاون رئیس‌جمهور و رئیس بنیاد شهید و امور ایثارگران دولت دوم محمود احمدی‌نژاد بوده است. این کارشناس ارشد عمران عضویت در دوره دوم شورای اسلامی شهر تهران و دبیری هیئت دولت را هم در کارنامه دارد.
عباس آخوندی ۶۲ ساله، وزیر مسکن و شهرسازی دولت دوم هاشمی‌رفسنجانی و وزیر راه و شهرسازی دو دولت حسن روحانی بود که در تاریخ ۲۸ مهرماه ۱۳۹۷ با انتشار نامه‌ای رسماً از وزارت راه و شهرسازی استعفا داد. این دکترای اقتصاد سیاسی از رویال هالووی دانشگاه لندن سابقه قائم‌مقامی مدیر عامل صدا و سیما، ریاست بنیاد مسکن انقلاب اسلامی، معاونت سیاسی وزارت کشور، دبیری شورای امنیت کشور، ریاست شورای تأمین ویژه غرب کشور، ریاست ستاد مرزها، ریاست ستاد مبارزه با مواد مخدر و ریاست شورای هماهنگی امور افاغنه را هم در کارنامه دارد و از گزینه‌های شهرداری تهران پس از کناره‌گیری محمدعلی افشانی به حساب می‌آمد که نتوانست بر پیروز حناچی برای شهردار شدن غلبه کند.

مسعود زریباقان (سمت راست) و عباس آخوندی (سمت چپ)

محمدمهدی زاهدی ۶۶ ساله، وزیر علوم، تحقیقات و فناوری دولت اول محمود احمدی‌نژاد بود. او سابقه نمایندگی مجلس نهم، سفارت ایران در مالزی، عضویت در شورای اسلامی و ریاست آموزش و پرورش شهرستان شهر بابک کرمان را هم در کارنامه دارد. این عضو هیئت علمی گروه ریاضی دانشگاه تربیت مدرس اکنون نماینده مجلس اسلامی و رئیس کمیسیون آموزش و تحقیقات مجلس دهم است.
محمدحسن طریقت‌منفرد ۷۳ ساله، یک سال وزیر بهداشت، درمان و آموزش پزشکی دولت دوم محمود احمدی‌نژاد بوده است. این پزشکی عمومی و دارای بورد تخصصی جراحی چشم از آلمان عضویت در هیئت مدیره و معاونت درمان سازمان تأمین اجتماعی، معاونت سیاستگذاری و برنامه‌ریزی وزارت رفاه و تأمین اجتماعی، مدیر دفتر مطالعات اجتماعی مرکز پژوهش‌های مجلس شورای اسلامی، مسئولیت بیمه و درمان کمیته امداد امام خمینی (ره) و مسئولیت بهداشت و درمان وزارت نفت، را در کارنامه خود دارد.

محمدمهدی زاهدی (سمت راست) و محمدحسن طریقت‌منفرد (سمت چپ)

منوچهر متکی ۶۶ ساله، وزیر امور خارجه دولت‌های اول و دوم محمود احمدی‌نژاد بود که نحوه برکناری او توسط رئیس‌جمهور وقت باعث تعجب شد. نمایندگی ادوار اول و هفتم مجلس شورای اسلامی، سفارت ایران در ترکیه و ژاپن، مدیر کلی اروپای غربی وزارت امورخارجه، مشاور وزیر امورخارجه، معاونت ارتباطات سازمان فرهنگ و ارتباطات اسلامی و ریاست اداره هفتم سیاسی وزارت امورخارجه از دیگر سوابق این دانش‌آموخته روابط بین‌الملل است.
سید محمد حسینی ۵۸ ساله، وزیر فرهنگ و ارشاد اسلامی دولت دوم محمود احمدی‌نژاد بوده است. این دکترای فقه و مبانی حقوق اسلامی سابقه نمایندگی دوره پنجم مجلس شورای اسلامی، قائم‌مقامی وزیر علوم، تحقیقات و فناوری در دولت نهم، معاونت پشتیبانی، حقوقی و امور مجلس وزارت علوم، تحقیقات و فناوری، معاونت سازمان صدا و سیما و رئیس حوزه ریاست در زمان ریاست علی لاریجانی را هم در سوابق خود دارد.

منوچهر متکی (سمت راست) و سید محمد حسینی (سمت چپ)

فرهاد دژپسند ۵۷ ساله، از آبان ۱۳۹۷ وزیر امور اقتصادی و دارایی دولت دوم حسن روحانی است. این دکترای اقتصاد بین‌الملل سابقه معاونت رئیس سازمان برنامه و بودجه و ریاست مرکز پژوهش‌های توسعه و آینده‌نگری، معاونت امور تولیدی سازمان مدیریت و برنامه‌ریزی، معاون بودجه معاونت برنامه‌ریزی و نظارت راهبردی و معاونت برنامه‌ریزی و امور اقتصادی وزارت بازرگانی را در کارنامه خود دارد.

فرهاد دژپسند (سمت چپ)

الهام امین‌زاده ۵۵ ساله، معاون حقوقی رئیس‌جمهور در دولت اول حسن روحانی بوده است. این دکترای حقوق بین‌الملل دانشگاه گلاسکو سابقه نمایندگی دوره هفتم مجلس شورای اسلامی و دستیاری رئیس‌جمهور در امور حقوق شهروندی را در کارنامه دارد.

الهام امین‌زاده (ایستاده)

مسعود پزشکیان ۶۵ ساله، وزیر بهداشت، درمان و آموزش پزشکی دولت دوم سید محمد خاتمی بود. او سابقه نمایندگی ادوار هشتم و نهم مجلس شورای اسلامی و معاونت سلامت وزارت بهداشت، درمان و آموزش پزشکی را در کارنامه دارد. این پزشک قلب اکنون نماینده مجلس شورای اسلامی و نایب‌رئیس اول مجلس دهم است.

مسعود پزشکیان (سمت راست)

مجید انصاری ۶۹ ساله، معاون پارلمانی رئیس‌جمهور در دولت دوم خاتمی و معاون پارلمانی و معاون حقوقی رئیس‌جمهور در دوره اول روحانی و بوده است. او سابقه نمایندگی ادوار دوم، سوم، پنجم و ششم مجلس شورای اسلامی و ریاست سازمان زندان‌ها را در کارنامه خود دارد. این روحانی عضو مجمع روحانیون مبارز اکنون عضو مجمع تشخیص مصلحت نظام است.

مجید انصاری (سمت راست)

علیرضا علی‌احمدی ۶۰ ساله، وزیر آموزش و پرورش دولت اول محمود احمدی‌نژاد بوده است. این دکترای مدیریت تولید-تحقیق در عملیات سابقه عضویت در گروه اقتصاد معاونت بررسی‌های دفتر رهبری، مشاور برنامه‌ریزی راهبردی رئیس‌جمهور و مسئولیت تنظیم برنامه دولت نهم، ریاست دانشگاه پیام نور و مشاور تحقیقاتی و صنعتی وزارتخانه‌های صنایع و معادن، نیرو، دفاع، علوم تحقیقات و فناوری، نفت (پتروشیمی) و صدا و سیما را در کارنامه خود دارد.

علیرضا علی‌احمدی (وسط)

محمدحسن نامی ۶۶ ساله، شش ماه وزیر ارتباطات و فناوری اطلاعات در دولت دوم محمود احمدی‌نژاد بوده است. از سوابق این دکترای مدیریت استراتژیک دانشگاه عالی دفاع ملی می‌توان به معاونت وزارت دفاع و پشتیبانی نیروهای مسلح، ریاست سازمان جغرافیایی نیروهای مسلح، معاونت ستاد مشترک ارتش و ریاست اداره دوم ستاد مشترک ارتش اشاره کرد.

محمدحسن نامی در کنار زنگنه

فریدون عباسی ۶۱ ساله، رئیس سازمان انرژی اتمی و معاون رئیس‌جمهور در دولت دوم محمود احمدی‌نژاد بوده است. این دکترای فیزیک هسته‌ای عضویت در شورای مرکزی انجمن هسته‌ای ایران و ریاست دانشکده فیزیک دانشگاه امام حسین (ع) را در کارنامه خود دارد.

فریدون عباسی (سمت راست)

حسین مظفر ۶۸ ساله، وزیر آموزش و پرورش دولت اول سید محمد خاتمی بوده است. سابقه نمایندگی ادوار هفتم و نهم مجلس شورای اسلامی، نمایندگی رئیس‌جمهور در هیئت نظارت بر سازمان صدا و سیما و معاونت نظارت مجلس نهم را در کارنامه خود دارد. این دکترای رشته برنامه‌ریزی و خط‌مشی‌گذاری اکنون عضو مجمع تشخیص مصلحت نظام است.

حسین مظفر

انتهای پیام
