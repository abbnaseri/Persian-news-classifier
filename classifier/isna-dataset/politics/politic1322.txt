واکنش نتانیاهو به سقوط پهپاد جاسوسی آمریکا 
نخست‌وزیر رژیم صهیونیستی در واکنش به ساقط شدن پهپاد جاسوسی آمریکا توسط پدافند نیروی هوا فضای سپاه پاسداران جمهوری اسلامی ایران، مدعی شد که ایران آنچه او آن را « رفتار خشونت‌آمیزش علیه آمریکا و جامعه‌ جهانی» می‌خواند، شدت بخشیده است.
به گزارش ایسنا، بنیامین نتانیاهو، نخست‌وزیر رژیم صهیونیستی در اظهاراتی خصمانه در صفحه توییترش نوشت: در ۲۴ ساعت گذشته رژیم ایران اعمال «خشونت‌آمیز» خود علیه ایالات متحده آمریکا و جامعه جهانی را شدت بخشید. بار دیگر همه ملت‌هایی که خواهان صلح و امنیت هستند را به حمایت از تلاش‌های ایالات متحده علیه خشونت‌گری رژیم ایران فرا می‌خوانم.
به گزارش ایسنا، چندی است که آمریکا با اقدامات خود منجر به افزایش تنش‌ها در منطقه شده است. ترامپ به‌تازگی نیز با اعزام هزار نیروی جدید به منطقه موافقت کرده است. این در حالی است که بسیاری هشدار می‌دهند اقدامات تحریک‌آمیز واشنگتن می‌تواند به وقوع یک درگیری ناخواسته با پیامدهای فاجعه‌آمیز منجر شود.
در پی سرنگونی یک فروند پهپاد جاسوسی آمریکایی پس از تجاوز به فضای سرزمینی ایران اسلامی در ساعات اولیه بامداد امروز مقابل منطقه کوه مبارک استان هرمزگان، روابط عمومی کل سپاه پاسداران انقلاب اسلامی در اطلاعیه‌ای به تشریح جزئیاتی از این اقدام پرداخت.
در این اطلاعیه آمده است: پهپاد جاسوسی گلوبال هاوک در ساعت ۱۴ دقیقه بامداد امروز از یکی از پایگاه‌های نیروهای آمریکایی در جنوب خلیج فارس با مختصات معلوم به هوا برخاسته و بر خلاف قوانین هوانوردی کلیه تجهیزات مربوط به معرفی خود را خاموش نموده و در نهایت پنهان‌کاری، از تنگه هرمز به سمت چابهار ادامه مسیر می‌دهد.
این اطلاعیه افزوده است: این هواپیمای بدون سرنشین در زمان بازگشت به سمت غرب منطقه در محدوده تنگه هرمز با تجاوز به فضای سرزمینی جمهوری اسلامی ایران، مشغول جمع آوری اطلاعات و جاسوسی می‌شود.
رئیس‌جمهور ایالات متحده آمریکا در حساب کاربری خود در این باره گفت: ایران اشتباه بزرگی انجام داد.
انتهای پیام
