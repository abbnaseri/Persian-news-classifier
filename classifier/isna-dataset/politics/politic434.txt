استراتژی حزب اراده ملت حمایت از کاندیدای درون حزبی است
یک عضو حزب اراده ملت ایران گفت: استراتژی حاما در انتخابات پیش رو ابتدا حمایت از کاندیدای درون حزبی و بعد حمایت از کاندیداهایی است که از یک حزب معرفی شده اند.
پیام فیض در گفت و گو با ایسنا، با اشاره به آخرین تصمیمات حزب اراده ملت برای حضور در انتخابات مجلس یازدهم، اظهار کرد: شرط گذاری برای شرکت در انتخابات نه به صلاح است و نه منتج به نتیجه. شرط گذاری شانه خالی کردن از بار مسئولیت است و نتیجه ای جز شکست اصلاح‌طلبان ندارد.
وی افزود: اگر نظام انتخاباتی حزبی باشد حتی با نمایندگان دسته چندم هم می توانیم خدمات ارزنده ای به کشور و مردم ارائه کنیم؛ چرا که اگر حتی یک فرد کم توان هم به مجلس بفرستیم تیم کارشناسی در هر حوزه ای از حزب این فرد را پشتیبانی خواهد کرد.
این فعال سیاسی اصلاح‌طلب ادامه داد: حزب اراده ملت عمیقا معتقد است کسب کرسی های مجلس هدف نهایی در انتخابات نیست، بلکه پاسخگویی، شفافیت و خدمت به مردم به دور از هرگونه شعارزدگی هدف نهایی شرکت در انتخابات است.
فیض با اشاره به برگزاری اولین نشست انتخاباتی حزب اراده ملت، اظهار کرد: استراتژی حزب اراده ملت در انتخابات پیش رو در وهله اول حمایت از کاندیدای درون حزبی و در وهله بعدی حمایت از کاندیداهایی است که از یک حزب معرفی شده اند؛ چرا که هر حزب باید نمایندگان خود را ضمانت کند و در این صورت است که با هر نوع عملکرد می توان از آن حزب و نماینده اش بازخواست کرد.
وی در پایان گفت: در این شیوه قبل از اینکه نهادهای نظارتی و مردم یک نماینده را رصد و پایش کنند خود معرفی کننده آن نماینده عملکرد  را رصد و مورد ارزیابی قرار می دهد.البته  جامعه هم با رصد کاندیدای مجلس شورای اسلامی باید به نامزدهای حزبی رای دهد.
انتهای پیام
