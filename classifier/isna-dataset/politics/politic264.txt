فرمانده کل سپاه: قرار است بر دشمنانمان غلبه کنیم
فرمانده کل سپاه خطاب به بسیجیان گفت: ما همه امکانات را برای حرکت به سمت اهداف بزرگ در اختیار شما می‌گذاریم زیرا قرار است ما بر دشمنانمان غلبه کنیم.
به گزارش ایسنا، سرلشکر حسین سلامی فرمانده کل سپاه صبح پنجشنبه در آئین تکریم رئیس پیشین و معارفه رئیس جدید سازمان بسیج مستضعفین با بیان اینکه «ما حتماً قادر نیستیم ابعاد عظیم پدیده شگفت انگیز و با شکوه بسیج را توصیف کنیم»، اظهار کرد: می‌توان بسیج را نماد و تجسمی زمینی از آیات آسمانی قرآن عظیم توصیف کرد.
وی افزود: بسیج مجمع مردان و زنانی است که پاکیزگی را دوست دارند؛ بسیج محیط حضور مجمع مردان و زنانی است که هیچ یک از جذابیت‌های ظاهری دنیا آنها را مجذوب خود نمی‌کند و می‌توانند به راحتی از این زیبایی‌های دنیا دل بکنند.
فرمانده کل سپاه خاطر نشان کرد: بسیج مولود امام خمینی (ره) است که با ژرف نگری توانستند افق‌های وسیعی را برای دفاع از انقلاب اسلامی با محوریت بسیج بگشایند؛ این پدیده مبارک امروز تغییر دهنده همه معادلات در فضای مواجهه نظام اسلامی با نظام سلطه است. آن نهال زیبایی که امام راحل غرس کرد امروز به شجره طیبه‌ای مستحکم تبدیل شده است. بسیج سرزمین پاکیزه‌ای است که از آن گیاه پاکیزه می‌روید؛ بسیج تصویر فضیلت‌های انقلاب در سیمای انسانی است.
سرلشکر سلامی گفت: ما می‌خواهیم با بسیج قله‌های بزرگی را فتح کنیم و مستکبران را بشکنیم و ارزش‌های اسلامی را جاری و روح مقاومت و ایستادگی را در کالبد جهان اسلام احیا و معادله قدرت را تغییر دهیم. با بسیج می‌خواهیم آرزوهای دشمن را دفن و مجد و عظمت اسلام را در عصر حاضر احیا و پیشرفت کنیم و بر فراز سنگرهای کلیدی جهان پرچم‌های برافراشته از کرامت انسان به احتزاز درآوریم.
وی با تاکید بر اینکه ویژگی‌هایی که مطرح شد، توصیف واقعی بسیج است نه توصیفی دست نیافتنی، ادامه داد: بسیج فرمول غلبه است؛ تا زمانی که بسیجیان روز زمین راه می‌روند و جهاد می‌کنند و ملت‌ها را آزاد می‌کنند و تفکر بسیجی را ترویج می‌دهند پیشرفت و عزت می‌آفرینند.
فرمانده کل سپاه در ادامه با اشاره به ویژگی‌های بسیج گفت: امروز خوشبختانه ملت ایران در حال ساختن یک تاریخ پر شکوه و با عظمت است؛ امروز بسیج در حال تغییر موازنه قدرت است و می‌بینید که ملت ایران امروز چگونه توانسته این سیاست‌های پیچیده، مرکب درهم تنیده و تارعنکبوتی دشمنان را متلاشی کند.
سرلشکر سلامی خاطر نشان کرد: این یک واقعیت که همه ملت ایران بسیجی‌اند اگر چه در بسیج ثبت‌نام نکرده باشند؛ آنها در مقابل یک سناریوی جهانی کاملاً آگاهانه، شکیبا و مطمئن ایستاده‌اند و در حال شکست دادن قدرتی هستند که تلاش کرده است جنگ را به قلب‌ها و ذهن‌های ملت ما بکشد و سعی کرده جنگ اقتصادی، سیاسی و امنیتی را علیه ما بر پا کند، اما ملت ایران در پرتو هدایت‌های کی رهبر حکیم در برابر تمام این توطئه‌ها ایستاده است.
وی ادامه داد: نیروی به هم پیوسته امت و امام جبهه شکست و نفوذ ناپذیری ایجاد کرده است و امروز شکست اندیشه‌های دشمن را مشاهده می‌کنیم؛ آنها می‌خواستند هراس از جنگ ایجاد کنند که ملت ایران دست از مقاومت بردارد، اما امروز هراس از جنگ در دل آنها افتاده و ملت ایران بی اعتنا به تمام این ارعاب‌ها ایستاده است.
سرلشکر سلامی تاکید کرد: نحوه دیدار رهبر انقلاب با نخست وزیر ژاپن که به نمایندگی از آمریکا آمده بود، نشان دهنده قدرت حقیقی اسلام و ملت ایران بود. این کار ساده‌ای نیست که در اثنای یک جنگ و در فضای نابرابر جهانی رهبر انقلاب اینگونه با قدرتمندان با اقتدار سخن بگوید و دشمنان را در بن‌بست قرار دهند. وقتی امت و امام به هم می‌پیوندند این اتفاق رخ می‌دهد این یعنی روحیه و تفکر بسیجی؛ اندیشه بسیجی فرمول شکست دادن قدرت‌ها است؛ بسیج بزرگ است؛ عرصه‌ها را باز می‌کند و ارزش‌های انقلاب را جاری می‌کند.
فرمانده کل سپاه خطاب به بسیجیان گفت: ملت ما آموخته‌اند سعادتشان با اسلام گره خورده است و این نسخه اصلی عزت و اقتدار ما است. میدان جهاد سرزمین رشد بسیج است وقتی با دشمنان بزرگ دست پنجه نرم می‌کنید بزرگ می‌شوید. ما همه امکانات را برای حرکت شما به سمت اهداف بزرگ در اختیار شما می‌گذاریم زیرا قرار است ما بر دشمنانمان غلبه کنیم. دشمن رو به زوال است و این زوال بازگشت ناپذیر است.
 وی با تشکر از زحمات سردار غیب پرور گفت: از زمان ایشان طرح‌های اعتلای بسیج آغاز شد. اما تغییر در مسئولیت‌ها امری طبیعی است و ما مرگ را به دست یکدیگر می‌سپاریم. ما امروز می‌خواهیم ایشان را برای پذیرش یک مسئولیت بزرگ‌تر متقاعد کنیم.
سرلشکر سلامی در پایان با اشاره به ویژگی‌های سردار سلیمانی، اظهار کرد: خوشحالیم که امروز این پرچم به دست برادری سپرده می‌شود که بیش از ۷۹ ما سابقه حضور در میدان‌های سخت دفاع مقدس را در کارنامه دارد. امیدواریم ایشان قادر باشند با کمک همه عزیزان اهداف بلندی که در حکم ایشان ذکر شده را عملی کنند.
انتهای پیام
