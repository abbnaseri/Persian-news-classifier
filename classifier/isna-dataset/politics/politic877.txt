لکه ننگ قضات رشوه‌گیر باید از دامن قوه قضائیه پاک شود
دبیرکل حزب اسلامی ایران زمین گفت: قوه قضائیه در موضوع رسیدگی به جرایم سیاسی، لازم است به گونه‌ای عمل کند که فعالان سیاسی احساس نکنند به مجرد اینکه حرفی بزنند باید در مراجع قضایی پاسخگو باشند.
ابوالقاسم رئوفیان در گفت‌وگو با ایسنا، در پاسخ به این پرسش که مهمترین اولویت‌های دستگاه قضایی و عمده انتظارات مردم از قوه قضائیه چیست، اظها0ر کرد: از آنجا که آقای رئیسی برخلاف گذشته که سایر روسای این قوه از بیرون انتخاب می‌شدند، از دل دستگاه قضایی در آمده‌اند، حتماً آشنایی‌شان با نیازها، آسیب‌ها و مشکلاتی که در این قوه وجود دارد، کافی است.
وی افزود: مهمترین مواردی که برای تسهیل امر قضاوت وجود دارد، مشکلاتی است که در دوره رسیدگی به پرونده‌ها انجام می‌شود و گاهی روند کندشدن‌شان آنقدر ادامه پیدا می‌کند که برخی از صاحبان حق، دار فانی را وداع می‌گویند و به حق خود نمی‌رسند؛ این از جمله موضوعاتی است که باید اراده‌ای برای حل آن از سوی ریاست قوه قضائیه دیده شود.
رئوفیان با بیان اینکه رئیس قوه قضاییه درد این تشکیلات را می‌داند اما باید ببینیم چه درمانی برای آن تجویز می‌کند، اظهار کرد: نکته مهم این است که باید دوای اساسی برای رفع دردهای قوه قضائیه پیدا شود؛ یعنی ما به مسکن نیاز نداریم. البته اینکه چند نفر عوض شوند از جمله اختیارات رئیس قوه قضائیه است اما باید بدانیم که در زمینه بهبود شرایط نیازمند اصلاح ساختاری قوه قضائیه هستیم.
دبیرکل حزب اسلامی ایران زمین تاکید کرد: جایگاه قضاوت، جایگاهی است که امیر مومنان (ع) بر آن تکیه زده‌اند اما متاسفانه در این بخش مشکلات بسیار داریم و تصور می‌کنم که لازم است برای حل این مشکلات یک انقلاب قضایی صورت گیرد.
رئوفیان در تشریح دیدگاه خود برای تغییرات لازم در قوه قضائیه اظهار کرد: از اصلاح قوانین گرفته تا سایر مشکلات که حل برخی از آنان به مجلس سپرده شده است باید حرکت‌های اساسی انجام شود. همانطور که یکی از موارد حکم رهبری برای آقای رئیسی، موضوع اشراف به مسائل حقوقی است و همین امر ایجاب می‌کند که مسائل حقوقی موجود در روند رسیدگی به پرونده‌ها در این حوزه بهتر از گذشته رفع شود و به نتیجه برسد.
وی با اشاره به اهمیت موضوع جرایم سیاسی و تعریف آن اظهار کرد: در موضوع رسیدگی به جرایم سیاسی، لازم است شرایط به شکلی پیش رود که فعالان سیاسی احساس نکنند به مجرد اینکه حرفی بزنند باید در مراجع قضایی پاسخگویش باشند. البته درباره نمایندگان مجلس هم بحث مصونیت سیاسی وجود داشت اما شاهد بودیم که در گذشته برخی از آنان دچار مشکل شده بودند.
دبیرکل حزب اسلامی ایران زمین با اشاره به اینکه انتظارات بسیاری از سوی مردم، روشنفکران و دانشگاهیان از رئیس دستگاه قضایی وجود دارد، تاکید کرد: ایشان باید بکوشند تا به تکمیل، تصحیح و تدوین قوانین توجه ویژه‌ای داشته باشند؛ همچنین متاسفانه شاهدیم که برخی از قضاتی که در مسند قضاوت قرار دارند، رشوه‌گیر هستند و این موضوعی است که باید اکیداً مورد توجه قرار گیرد تا لکه ننگ این آسیب از دامن دستگاه قضایی کشور پاک شود.
رئوفیان با اشاره به اینکه مردم باید قوه قضائیه را به عنوان یک مأمن برای خود در نظر گیرند اظهار کرد: آنان باید باور داشته باشند که قوه قضائیه حقوق‌شان را تامین می‌کند و امنیت‌شان با مراجعه به مسئولان این دستگاه مورد توجه قرار می‌گیرد. من پیش از این با آقای رئیسی کار کردم و ایشان را می‌شناسم و امیدوارم که بتوانند با استفاده از نظرات خبرگان و نخبگان در حوزه قضایی و حقوقی در رسیدگی به مسائلی که نیازمند داشتن تبحر، تخصص و تجارب لازم باشد از آنان کمک گیرد.
وی در پایان تاکید کرد: ایشان باید از فعالان و نخبگان در امر حقوق و مسائل سیاسی نیز کمک گیرند تا شاهد پیشرفت قوه قضائیه در شأن جمهوری اسلامی باشیم و بتوانیم در همان راهی که رهبر فقید انقلاب و شهید آیت‌الله بهشتی ترسیم کرده بودند حرکت کنیم و شرایط را برای رسیدگی به امور دادرسی در دستگاه قضایی آسان سازیم.
انتهای پیام
