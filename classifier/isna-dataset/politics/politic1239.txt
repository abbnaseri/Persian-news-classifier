انتقاد نماینده بهشهر از عدم استقرار سیستم اطفاء حریق در میانکاله
نماینده مردم بهشهر در مجلس در مورد آتش‌سوزی در منطقه میانکاله گفت: علت گسترش این حریق، عدم استقرار یک سیستم اطفا حریق و هشدار در این منطقه بود. بارها این موضوع را پیگیری کرده‌ایم ولی سازمان حفاظت محیط زیست تا الان توجهی به این موضوع نداشته است. 
علی محمد شاعری در گفت‌وگو با ایسنا در مورد آتش‌سوزی در منطقه میانکاله بهشهر گفت: منطقه میانکاله هفته گذشته (از چهارشنبه گذشته تا بامداد پنجشنبه) دچار حریق شد. حدود ۴۰۰ هکتار از اراضی میانکاله دچار آتش‌سوزی شده و پوشش گیاهی این منطقه از بین رفته است.
نماینده مردم بهشهر در مجلس علت وقوع آتش‌سوزی در منطقه میانکاله را «عامل انسانی» دانست و گفت: علت گسترش این حریق، عدم استقرار یک سیستم اطفا حریق و هشدار در این منطقه است. بارها این موضوع را پیگیری کرده‌ایم ولی سازمان حفاظت محیط زیست تا الان توجهی به این موضوع نداشته است. امکانات و ادوات لازم برای کنترل حریق، تدارک نشده بود. اطفا حریقی در این منطقه در ابتدا با امکانات اولیه مثل بیل و کلنگ و… انجام گرفت. البته دستگاه‌ها و سازمان‌ها مثل شهرداری بهشهر، منطقه ویژه امیرآباد، سازمان مدیریت بحران استان و دوستان محیط زیست به کمک ما شتافتند.
این عضو کمیسیون کشاورزی مجلس افزود: نیروهای بومی منطقه نیز کمک کردند و پای کار آمدند ولی چون امکانات و ادوات کامل نبود، وزش باد و گرمای آن منطقه آتش‌سوزی را تشدید کرد و در نهایت اطفا حریق با تأخیر انجام شد. متأسفانه آتش‌نشانی با تأخیر به محل حریق آمد. این امکانات معمولی باید هر چه سریع‌تر در محل مورد نظر باید مستقر باشد. درجه حرارت و وزش باد در میانکاله بسیار بالا است. این دو عامل، آتش‌سوزی را تشدید می‌کنند.
شاعری در پایان با بیان اینکه «میانکاله نقش مهمی در حیات جانوری و گیاهی دارد» گفت: از سازمان محیط زیست می‌خواهم که برای استقرار سیستم هشدار و اطفا حریق در میانکاله تلاش کند. میانکاله منطقه حفاظت شده کم نظیری است. این منطقه میانکاله محل امنی برای پرندگان و حیات وحش است. همچنین از سازمان مدیریت باران استان تقاضا می‌کنم که پیگیری لازم در جهت استقرار یگان اطفا حریق در منطقه میانکاله داشته باشد.
انتهای پیام
