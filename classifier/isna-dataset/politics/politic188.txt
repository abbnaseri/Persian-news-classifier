غنی سازی ایران برای بمب اتم نیست
خطیب نماز جمعه این هفته تهران گفت:ایران برای تأمین انرژی برق و تحقیقات علمی به غنی سازی ادامه خواهد داد، این غنی سازی برای بمب اتم نیست؛چراکه ایران آن را نه مشروع می‌داند و نه احتیاجی به آن دارد. 
به گزارش ایسنا، آیت الله موحدی کرمانی در خطبه‌های این هفته نماز جمعه تهران با اشاره به سالگرد حمله آمریکا به هواپیمای مسافربری ایران اظهار کرد: چه قدر وقاحت و بی‌شرمی در جنایت شما در سالگرد حمله به هواپیمای مسافربری ایران وجود دارد. من چند جمله با آقای ترامپ می‌خواهم صحبت کنم. آقای ترامپ اقتدار ایران و آمریکا را با هم مقایسه کنید. ایران پهپاد فوق پیشرفته رادار گریز را در ارتفاع ۶۵ هزار پایی می‌زند در حالی که سر نشین ندارد؛ اما آمریکا هواپیمای مسافربری ایران را در ارتفاع ۱۲ هزارپایی می‌زند در حالی که مسافر دارد. آن حمله ایران به پهپاد و این هم حمله آمریکا به هواپیما مسافربری ایران.
وی سپس به جنایات آمریکا در ماجرای هولوکاست اشاره کرد.
موحدی کرمانی سپس در واکنش به اظهارات ترامپ درباره علت منصرف شدن آمریکا از حمله به ایران گفت: او می‌گوید به خاطر کشته نشدن ۱۵۰ ایرانی دستور حمله را لغو کرده است، آقای ترامپ تو دستور را برای چیز دیگری لغو کردی؛ جنازه سربازان آمریکایی را دیدی و صرف نظر کردی، با خود گفتی وقتی پهپاد رادار گریز را می‌زنند با آنانی که مقابل چشمانشان وجود دارند چه خواهند کرد.
وی در ادامه گفت: ایران برای تأمین انرژی برق و تحقیقات علمی به غنی سازی ادامه خواهد داد. این غنی سازی برای بمب اتم نیست؛ چراکه ایران آن را نه مشروع می‌داند و نه احتیاجی به آن دارد. اگر به دنبال جنایات تُوی آمریکا، به اسرائیل بخواهد حمله کند کافی است نیروگاه اتمی اسرائیل را بزند، در این صورت اسرائیل توسط بمب‌های اتمی خودش چندین بار شخم زده خواهد شد، مراقب خود باشید.
امام جمعه موقت تهران در ادامه گفت: ما از ۱۶ تیر ماه اورانیوم را به هر درجه و اندازه که لازم باشد غنی سازی خواهیم کرد. اگر مایل هستید رنگ آب‌های خلیج فارس از نیلی به سرخ تغیر کند به فکر حمله باشید.
وی در ادامه خطاب به مسئولین کشور گفت: مسئولین با مردم رابطه پیدا کنند. با مردم ملاقات کنند جواب نامه‌های مردم را بدهند. اینکه مسئولین در جاهای در بسته زندگی کنند و مردم به آن‌ها دسترسی نداشته باشد درست نیست. خب به دادنشان برسید ببینید مردم چه می‌خواهند.
موحدی کرمانی گفت: از رهبری یاد بگیرید شما که از رهبر بالاتر نیستید. اگر خودتان هم نمی‌توانید یکی را مشخص کنید که بیاید در جای عمومی حرف مردم را بشنود. چرا خود را حاجب بین مردم قرار داده‌اید.
وی افزود: از رئیس محترم قوه قضائیه تشکر می‌کنم هم در بین مردم می‌آید وهم برخورد قاطع و انقلابی دارد. هم از برنامه و هم از وعده‌های ایشان تشکر کامل داریم.
امام جمعه گفت: مسئولین محترم شاهد این گرانی‌های سرسام‌آور هستید؟ می‌بینید مردم در چه شرایطی هستند این گرانی کمر شکن را می‌خواهید چه کار کنید؟ به حمدالله دولت، دولت تدبیر و امید است و کلید هم که می‌گوئید دارید مشکلات را با کلیدتان حل کنید، گرانی‌ها را بر طرف کنید، اگر قفل با کلید باز نمی‌شود با چکش باز کنید. اگر هم دیدید تدبیرتان کار ساز نیست کلید هم نمی‌توان قفل را باز کند حداقل از انسان‌های نخبه، آگاه و با تجربه استفاده کنید.
وی افزود: مستضعفین جانشان به لب رسیده کارد به استخوان رسیده، نزدیک است به حلقوم هم برسد. مشکل دیگر مشکل اجاره بها است. چه خبر است؟ نه مردم می‌توانند خانه بخرند، نه اجاره کنند و نه رهن کنند. چه خاکی به سرشان بکنند؟ وضع اجاره بها را حل کنید. آمار طلاق رفته بالا، خانواده‌ها زود به زود متلاشی می‌شوند. اینها مسائل مهمی است.
موحدی کرمانی در خطبه عبادی این هفته نماز جمعه با بیان روایاتی از حضرت موسی و قوم بنی‌اسرائیل گفت: در این انقلاب خیلی‌ها امتحان شدند، نمره صفر آوردند؛ خوب بودند اما یک دفعه عوض شدند. از قطار انقلاب پیاده شدند و چه فراوان هستند. در جریان حکومت امیرالمومنین (ع)مردم امتحان شدند با علی(ع) بیعت کردند و بیعت شکستند. جنگ صفین پیش آمد. جنگ صفین جنگ با معاویه بود اما جنگ جمل جنگ با کسانی بود که از یاران علی(ع) بودند و مقابل او ایستادند و آن زن را هم تحریک کردند بیاید وسط جنگ. این فتنه و امتحان بوده است. آن‌هایی که با علی(ع) بیعت کردند بعد با علی(ع) جنگیدند.
وی خطاب به شعار دهندگان در نماز جمعه گفت: شما اهل کوفه نیستید علی تنها بماند، چون به انقلاب وابسته شدید، ولی فقیه دارید، این تمسک به رهبری است که شما را به انقلاب وابسته کرده است. حتی در زمان امام حسین(ع) خیال می‌کنید همه مسلمان‌ها با امام حسین(ع) همراه شدند؟ مسئله تخلف از امام و ولی امر بود. خدا را شکر می‌کنم مردم ما نسبت به امام، رهبر و ولی فقیه ثابت قدم هستند، ایستادند و گوش به فرمان هستند.
انتهای پیام
