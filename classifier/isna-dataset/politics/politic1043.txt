رییس‌جمهور با مردم صحبت کند و از آنان کمک بخواهد
نماینده ساری در مجلس از رییس‌جمهور خواست با مردم صحبت کند و از آنان برای حل مشکلات کشور کمک بخواهد.
به گزارش ایسنا، علی‌اصغر یوسف‌نژاد در جلسه علنی امروز (دوشنبه) در تذکر شفاهی شجاعت در تصمیم‌گیری توسط سپاه پاسداران برای ساقط کردن پهپاد آمریکایی را ستود.
وی گفت: آقای رئیس‌جمهور با مردم صحبت کنید و از آنان برای حل مشکلات کشور کمک بخواهید.
وی خطاب به رئیس‌جمهور خواستار معرفی هر چه سریع‌تر وزیر جدید آموزش و پرورش شد و افزود: فردی مطلع، چاره‌جو و مورد تأیید جامعه فرهنگیان را سریع‌تر به مجلس معرفی کنید.
نماینده مردم ساری در مجلس ادامه داد: آقای رئیس‌جمهور نیروهای شرکتی شاغل در نیروگاه‌های کشور منتظر همسان‌سازی و مطالباتشان هستند. به خواسته این عزیزان توجه کنید؛ همچنین به مسؤولان وزارت جهادکشاورزی دستور دهید تا حق و حقوق کارکنان کارخانجات چوب و کاغذ، نکاچوب و چوب و فریم شهرستان ساری را پرداخت کنند.
یوسف‌نژاد خواستار در کنار گذاشتن پروژه انتقال آب دریای خزر به فلات مرکزی ایران از رئیس‌جمهور شد و افزود: از دستگاه‌های مسؤول بخواهید بیش از این برای مردم خونگرم شمال کشور مزاحمت درست نکنند. مردم ما به هر قیمتی شده اجازه اجرایی شدن چنین پروژه‌ای را نمی‌دهند.
وی همچنین خواستار ارائه لایحه منطقه آزاد مازندران توسط رئیس‌جمهور شد.
نماینده مردم ساری در مجلس با انتقاد از سه برابر شدن قیمت کود و سم شیمیایی، گفت: کشاورزان شمالی از افزایش سرسام‌آور قیمت کود، سم و نهاده‌های کشاورزی گلایه دارند. چرا افزایش قیمت کنترل نمی‌شود؟ به داد کشاورزان، معلمان و کارمندان برسید.
انتهای پیام
