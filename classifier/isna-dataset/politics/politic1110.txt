نماینده بابل: مردم خواستار مبارزه جدی دولت با گرانی هستند
نماینده مردم بابل در مجلس گفت: گرانی بی حد و اندازه ارزاق عمومی، مشکلات معیشتی مردم را مضاعف کرده و مردم خواستار مبارزه جدی دولت با گرانی هستند.
به گزارش ایسنا، حسین نیازآذری در جلسه علنی امروز (یکشنبه) مجلس از اقدام هوشمندانه و مقتدرانه سپاه پاسداران در سرنگونی پهپاد متجاوز آمریکایی تشکر کرد.
این عضو هیات رییسه کمیسیون عمران در تذکری به رییس‌جمهور گفت: سوخت مورد نیاز تجهیزات و ادوات کشاورزی شهرستان بابل به بهانه قاچاق سوخت توسط ستاد مربوطه به تولیدکنندگان برنج تحویل نمی‌شود. آقای رییس‌جمهور تا دیر نشده به داد کشاورزان عزیز برسید.
وی گرانی و کمبود نهاده‌های کشاورزی را موجب ایجاد مشکلات مختلف برای شالیکاران، دامداران و  باغداران دانست و از وزرای جهادکشاورزی و صنعت، معدن و تجارت خواست تا بر عملکرد مدیران دولتی و خصوصی که با ارز دولتی تولید و واردات داشته‌، نظارت بیشتری کنند.
نماینده مردم بابل در مجلس خواستار رسیدگی به وضعیت فاضلاب و شیرابه زباله در شهرستان بابل شد و افزود: رعایت نشدن مسائل زیست محیطی نیازمند استفاده از فناوری‌های مدرن است از وزرای کشور، صنعت و رییس سازمان محیط زیست می‌خواهم به درخواستهای به حق مردم در این زمینه رسیدگی کرده تا سلامت به خطر نیفتد.
انتهای پیام
