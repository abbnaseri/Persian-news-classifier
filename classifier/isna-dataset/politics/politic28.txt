اهمیت پهپاد آمریکایی ساقط شده و کار بزرگی که سپاه انجام داد
روزنامه "ال موندو اسپانیا "با اشاره به ویژگی‌های پهپاد آمریکایی که اخیرا توسط ایران ساقط شد و با ذکر واقعه مفقود شدن یک فروند از این نوع پهپاد در مدیترانه در سال گذشته، ابعاد تازه‌ای از اهمیت این پرنده برای آمریکا و کار بزرگی که سپاه کرد را نشان داده است.
به گزارش ایسنا، این روزنامه در مطلبی به قلم "پابلو پاردو" با عنوان "اهمیت پهپاد آمریکایی ساقط شده توسط ایران" نوشت: آمریکا یک پهپاد مدل RQ-4B، مانند پهپادی که ایران چندی پیش سرنگون کرد، در تاریخ ۲۶ جون ۲۰۱۸ در ساحل اسپانیا از دست داد. تا تاریخ پنجم سپتامبر همان سال هیچکس از وقوع این اتفاق با خبر نشد تا اینکه صفحه اینترنتی The Drive به شکل اختصاصی به این خبر پرداخت و نوشت که آمریکا ماه‌ها با استفاده از هواپیما و کشتی‌های واقع در مناطق مختلف جهان من جمله در پایگاه اسپانیا به نام روتا به دنبال یافتن قطعات این پهپاد بوده است. The Drive پس از بررسی آمارهای رسمی منتشر شده توسط پنتاگون به این نتیجه رسیده بود که این پهپاد آمریکا به شکل مرموزی از بین رفته و جزئیات بیشتری درباره آن منتشر نشده است. اکنون نیز که یکسال از این اتفاق می‌گذرد هنوز هم چیزی در باره آن نمی‌دانیم.
بنابراین پهپاد RQ-4B یک پهپاد عادی نیست بلکه یکی از سلاح‌های سری آمریکا به شمار می‌رود که می‌تواند به طور مداوم ۳۳ ساعت پرواز داشته باشد و دارای سیستمی نیمه خودکار است یعنی حاوی سیستم هوش مصنوعی است که به آن این امکان را می‌دهد که در شرایط خاص، به تنهایی و بدون دخالت هیچ انسانی، مسیرها و مانورهایی را که لازم می‌داند انجام دهد. بر اساس اظهارات یک کارشناس موشک‌های ضد هوایی، این پهپاد می‌تواند دورهای بسیار بسته‌ای بزند و تغییر سرعت‌های بسیار ناگهانی انجام دهد و به همین دلیل در صورت داشتن خلبان موجب مرگ او می‌شود. به این دلایل است که سرنگون کردن یک RQ-4B کار سهلی نبوده و نیست. همچنین سرنگون کردن این پهپاد نشان دهنده این امر است که موضوع میان ایران و آمریکا امری جدی است. انتهای پیام
