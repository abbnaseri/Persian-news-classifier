تاکید معاون سفیر ایران بر حضور هرچه بیشتر شرکت‌های ایرانی در بازار عراق
نمایشگاه تخصصی چاپ و بسته‌بندی ایران در مرکز دائم تجارت و بازرگانی کشورمان، در محل نمایشگاه بین‌المللی بغداد توسط سید موسی طباطبایی معاون سفیر ایران و تعدادی از مقامات وزارت بازرگانی عراق افتتاح شد.
به گزارش ایسنا، در این مراسم" سید موسی طباطبایی" و مسئولان اقتصادی سفارت ایران در عراق از غرفه‌های شرکت‌های ایرانی در این نمایشگاه بازدید کردند.
طباطبایی در جریان این بازدید در سخنانی اظهار کرد: حضور شرکت‌های توانمند ایرانی در این نمایشگاه باعث می‌شود که مردم و شرکت‌های عراقی بیش از پیش با پیشرفت‌های ایران آشنا شوند و قطعاً محصولات با کیفیت ایرانی به دلیل مزیت‌های نسبی شرکت‌های ایرانی می‌توانند درصد بیشتری از بازار عراق را به خود اختصاص دهند.
وی با اشاره به اینکه در دو سال اخیر تمرکز سفارت جمهوری اسلامی ایران در بغداد بر امور اقتصادی بوده است، افزود: در همین راستا شاهد افزایش روابط فیمابین در این زمینه هستیم.
انتهای پیام
