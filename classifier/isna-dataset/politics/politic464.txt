روایت مرضیه هاشمی از حقوق بشر آمریکایی
مرضیه هاشمی در سخنانی در همایش آمریکا و جنایت‌های قرن به ارائه توضیحاتی از وضعیت آمریکا و حقوق بشر آن‌ها پرداخت.
به گزارش ایسنا، مرضیه هاشمی در همایش آمریکا و جنایت‌های قرن که در دانشگاه امیرکبیر برگزار شد طی سخنانی، اظهار کرد: من حقوق بشر آمریکایی را دیده و حس کردم. دیدم چقدر راحت در آمریکا، افراد ناپدید می‌شوند. خوشبختانه فرزندم در سفر آمریکا همراهم بود و سروصدا زیاد شد اما افراد بسیاری بودند که بدون سروصدا ناپدید شدند. وی افزود: خیلی‌ها می‌ترسند زندانی شدن اقوام و خانواده‌هایشان را مطرح کنند و خیلی از زندانیان که ساکت هستند سیاه‌پوست یا لاتین‌تبار بودند. بیشتر اوقات آن افراد کم‌بضاعت بوده و وکیل دولتی می‌گیرند و افراد برای اینکه زمان کمتری طول بکشد مجبور به پذیرش اتهام می‌شود. خبرنگار پرس‌تی‌وی گفت: هیچ وقت از زندانی سیاسی در آمریکا نمی‌شنوید چراکه افراد را با اتهامات دیگر محاکمه می‌کنند در حالی که ما زندانیان سیاسی سیاهپوست و سرخپوست زیادی داریم که بی اساس متهم به قتل شده‌اند. وی با اشاره به اینکه من فقط ۱۱ روز در زندان بودم تصریح کرد: آنها در زندان می‌خواهند افراد را بشکنند. من را در زندان با پابند و دستبند جابجا می‌کردند، مگر من چه کاری کرده بودم؟ همان کشور ادعای حقوق بشری دارد.
 هاشمی همچنین به سالگرد حمله ناو آمریکا به هواپیمای مسافربری ایران اشاره کرد و گفت: دو روز دیگر سالگرد حمله به هواپیمای مسافربری ایران است. آنها هیچ وقت عذرخواهی نکردند و نگفتند ما اشتباه کردیم. پنج سال قبل پلیس امریکا یک سیاهپوست را در شهر فرگوسن کشت. مردم اعتراض کردند ولی آنها تانک آوردند.
 این فعال رسانه‌ای خاطر نشان کرد: رسانه‌های اصلی آمریکایی با دولت کاملاً همراه هستند. آنها در برابر خلاف دولت‌شان در کشورهای دیگر سکوت کرده و درباره حقوق بشر هم سکوت می‌کنند. با این وجود نمی‌دانم چطور برخی افراد و جوانان به آمریکا علاقه‌مند هستند، ای کاش می‌توانستم بگویم آمریکا به هیچ وجه به دنبال حقوق بشر نیست. هاشمی اظهار کرد: مردم آمریکا چندان اطلاعات سیاسی ندارند و هرچه رسانه‌های امریکایی بگویند قبول دارند، فکر نمی‌کنم اکثر مردم آمریکا قبول کنند که آمریکا همدست حقوق‌بشر است زیرا فکر می‌کنند که کشورشان به دنبال دموکراسی آزادی و عدالت است. وی در پایان ابراز کرد: ریاست جمهوری ترامپ موجب تغییر فضا شده ولی فکر نمی‌کنم بیش از ۵۰ درصد مردم قبول کنند که آمریکا داعش را شکست داده است. انتهای پیام
