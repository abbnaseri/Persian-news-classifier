تأثیر علمای دین در کاهش جرایم و آسیب‌های اجتماعی
رئیس کل دادگستری گلستان گفت: علما علاوه بر تأثیری که بر مردم دارند، با اثری که بر مسئولان دستگاه‌های اجرایی دارند، می‌توانند به کاهش آسیب‌های اجتماعی و جرایم کمک کنند.
به گزارش ایسنا، هادی هاشمیان در نشست با ائمه جمعه استان گلستان، اظهار کرد: تریبون مساجد و نمازهای جمعه فرصت مناسبی است تا مردم با مسائل حقوقی آشنا شوند.
وی ادامه داد: دادگستری استان هم آماده است در مساجد و مصلاهایی که ائمه جمعه شهرستان‌ها اعلام کنند، مشاوره رایگان به مردم ارائه کند.
هاشمیان با اشاره به این که گره پرونده‌های بزرگ حقوقی به علت قراردادهای عادی است، از علما خواست که مردم را در خطبه‌ها و منبرها به سمت ثبت قراردادها در دفاتر اسناد رسمی هدایت کنند.
رئیس کل دادگستری گلستان به ظرفیت علما برای سازش در پرونده‌ها هم اشاره کرد و از آنان خواست علاوه بر حضور پررنگ برای حل و فصل دعاوی، برای استفاده از ظرفیت ریش‌سفیدان در شهرستان‌ها به دستگاه قضائی کمک کنند.
هاشمیان ابراز امیدواری کرد، با مشارکت مردم، مسئولان و افراد تأثیرگذار میزان ورودی پرونده به محاکم استان کاهش یابد.
انتهای پیام
