۵۰ مدیر وزارت کشور برای شرکت در انتخابات مجلس استعفا دادند
معاون سیاسی وزیر کشور با بیان این‌که تبلیغات زودهنگام انتخاباتی را رصد و پیگیری می‌کنیم، گفت: این موضوع را در ستادهای انتخاباتی استان‌ها نیز رصد می‌کنیم و درصورت نیاز تذکر داده و در شرایطی که افراد اصرار بر تبلیغات داشته باشند، به عنوان تخلف انتخاباتی مورد رسیدگی قرار خواهد گرفت.
به گزارش ایسنا، جمال عرف با بیان این‌که قانون موظف کرده که تا حد توان انتخابات را به صورت الکترونیکی برگزار کنیم و شورای نگهبان نیز تا امروز همکاری بسیاری کرده است، افزود: وزارت کشور در سه سطح با شورای نگهبان تعامل داشته و همکاری‌های خوبی جریان دارد.

معاون سیاسی وزیر کشور گفت: تاکنون در وزارت کشور حدود ۵۰ نفر از مدیران جهت شرکت در انتخابات مجلس شورای اسلامی از سمت خود استعفا داده‌اند.
وی افزود: از سایر دستگاه نیز آمار استعفا کنندگان جهت شرکت در انتخابات را درخواست کرده‌ایم و تا یک ماه آینده، آمار کشوری در این رابطه خواهیم داشت، البته آمار قطعی نیز حین ثبت نام در انتخابات مشخص می‌شود.
اعتماد به صندوق رأی را باید برگردانیم
به گزارش ایسنا، جمال عرف در دیدار با نخبگان سیاسی، اقتصادی و اجتماعی استان آذربایجان‌شرقی، اظهار کرد: همه ما در ذیل میثاق ملی که همان "قانون اساسی" است، فعالیت می‌کنیم و این میثاق ملی، مبنای فعالیت دولت در تمامی حوزه‌هاست.

وی با بیان این‌که ستاد انتخابات کشور امانت‌دار مردم بوده و کاملاً بی‌طرفانه، پاسخ اعتماد مردم را خواهد داد، افزود: باید اعتماد به صندوق رأی را برگردانیم و وظیفه ما امانت‌داری است.

وی با تاکید بر این‌که مشارکت مردم در انتخابات آتی، نقش محوری و اساسی در مسائل کشور دارد، گفت: دست اندرکاران انتخابات، ملزم و مکلف به رعایت بی‌طرفی و قانون‌مداری در روند اجرای انتخابات هستند.

رئیس ستاد انتخابات کشور با اشاره به حضور همیشه در صحنه مردم طی ۴۰ سال پیروزی انقلاب اسلامی، تاکید کرد: احزاب، گروه‌ها نقش مؤثری در انتخابات دارند و هر زمان که احزاب و تشکل‌ها فعال‌تر عمل کرده‌اند، مشارکت مردم نیز افزایش یافته است.

وی با بیان این‌که میزان مشارکت مردم در انتخابات مجلس شورای اسلامی از ۵۲ تا ۷۲ درصد متفاوت بوده است، افزود: کمترین مشارکت مردمی در انتخابات دوره هفتم مجلس شورای اسلامی و بیشترین نیز در دوره پنجم بوده است.

معاون سیاسی وزیر کشور در ادامه به چهار پایه اصلی انتخابات اشاره کرد و گفت: انتخابات بر پایه مشارکت مردمی، امنیت، سلامت و رقابت بنا شده که وزارت کشور به عنوان مجری انتخابات، برقراری امنیت و سلامت انتخابات را برعهده دارد.

رئیس ستاد انتخابات کشور در بخش دیگری از سخنانش به خسارات ناشی از سیل در ابتدای سال اشاره کرد و افزود: طبق پیش‌بینی‌ها، سیل اخیر ۳۰ هزار میلیارد تومان خسارت برجای گذاشته که وزارت کشور به عنوان قرارگاه بازسازی در این رابطه تلاش می‌کند.

در این جلسه نمایندگان تشکل‌ها و گروه‌ها به بیان نقطه نظرات خود پرداخته و بر برگزاری انتخاباتی سالم و پرشور، رعایت عدالت حزبی و تبلیغاتی، مشارکت‌پذیری مردم و… تاکید کردند.
انتهای پیام
