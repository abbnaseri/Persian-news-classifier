آلمان: خواهان حفظ توافق هسته‌ای هستیم
وزارت امورخارجه آلمان با تاکید بر اینکه برلین خواهان حفظ برجام است از ایران خواست تا همچنان به این توافق پایبند بماند.
به گزارش ایسنا به نقل از خبرگزاری رویترز، سخنگوی وزارت امورخارجه آلمان روز دوشنبه در کنفرانس خبری هفتگی خود به افزایش سطح غنی‌سازی اورانیوم در ایران واکنش نشان داد و تاکید کرد که تهران باید کماکان به تعهداتش در توافق هسته‌ای ۲۰۱۵ پایبند بماند.
وی گفت: اکنون توپ در زمین ایران است. ما خواهان حفظ توافق هسته‌ای هستیم. از این رو، تمام طرف‌ها باید به تعهداتشان عمل کنند.
سخنگوی وزارت امورخارجه آلمان همچنین در پاسخ به این سوال که خط قرمز دولت برلین در این زمینه چیست، اظهار داشت: هدف ما این است که ایران به توافق پایبند باشد. تهران باید تمامی گام‌های خود را که در تناقض با توافق هسته‌ای است، متوقف کند و از آنها بازگردد.
جمهوری اسلامی ایران روز یک‌شنبه اعلام کرد که از این پس اورانیوم خود را بالاتر از حد تعیین شده در برنامه جامع اقدام مشترک (برجام)، یعنی ۳.۶۷ درصد غنی‌سازی خواهد کرد و می‌تواند تا هر سطحی بخواهد این کار را انجام دهد اما در حال حاضر رسیدن به غنای ۲۰ درصد در دستور کار تهران نیست.
این اقدام ایران با واکنش‌های متعددی از به‌ویژه از سوی طرف‌های دیگر توافق مواجه شده است.
دیمیتری پسکوف، سخنگوی کاخ کرملین در واکنش به گام دوم کاهش تعهدات برجامی ایران که در نتیجه خروج یک‌جانبه آمریکا از توافق هسته‌ای انجام شده است، گفت که مسکو از عواقب این تصمیم ابراز تأسف می‌کند.
سخنگوی آژانس بین‌المللی انرژی اتمی روز گذشته با بیان اینکه از تصمیم ایران برای فراتر رفتن از حد تعیین شده در برجام برای غنی‌سازی مطلع است، گفت که به محض راستی‌آزمایی این موضوع، آن را گزارش خواهد داد.
فرانسه و انگلیس نیز ضمن ابراز نگرانی نسبت به افزایش سطح غنی‌سازی اورانیوم در ایران به بالاتر از ۳.۶۷ درصد خواستار بازگشت ایران از این اقداماتش شدند.
به گزارش ایسنا، بهروز کمالوندی سخنگوی سازمان انرژی اتمی کشورمان روز دوشنبه تائید کرد که صبح امروز ایران از مرز ۴.۵ درصد در غنی‌سازی اورانیوم عبور کرد.
وی گفت: این میزان غنا به‌طور کامل برای پاسخ به نیاز کشور در تأمین سوخت نیروگاه‌های قدرت کافی است.
سخنگوی سازمان انرژی اتمی هم‌چنین اظهار داشت که میزان دقیق غنای سوخت را آژانس بعد از آنالیز نمونه‌های برداشته شده اعلام خواهد کرد.

انتهای پیام

