مبارزه با مواد مخدر یک مساله مهم جهانی است
رئیس قوه قضائیه گفت: مساله مبارزه با مواد مخدر یک مساله مهم جهانی است.
به گزارش ایسنا، آیت الله رئیسی در همایش مبارزه با مواد مخدر گفت: ۱۲ هزار شهید زنده در عرصه مواد مخدر سلامت خود را برای امنیت جامعه و جان خود را برای مبارزه با سوداگران مواد مخدر ایثار کردند.

وی افزود: مساله مبارزه با مواد مخدر یک مساله مهم جهانی است و یکی از مهمترین مسائل کشور ما است و کاملاً باید به آن توجه شود.
رئیسی با بیان اینکه عزم جهانی برای مبارزه با مواد مخدر وجود ندارد، گفت: متأسفانه یک عزم جهانی برای مبارزه با مواد مخدر در دنیا وجود ندارد. مشکل ما نبود یک عزم جهانی برای مبارزه با مواد مخدر است.
وی افزود: تنها کشور مصمم در رابطه با مبارزه با مواد مخدر جمهوری اسلامی ایران است.
رئیسی به ضرورت اساسی هم مبارزه با مواد مخدر اشاره کرد و گفت: موضوع مبارزه با مواد مخدر نیاز به یک کرسی دیپلماسی دارد. ایجاد این کرسی نیاز به تلاش‌های ویژه دارد البته در جریان فعالیت‌ها و تلاش‌های وزارت امور خارجه هستیم.
رئیس قوه قضائیه ادامه داد: در دستگاه قضائی و اجرایی و تقنینی و همچنین نیروی انتظامی باید موضوع مبارزه با مواد مخدر یک مسئله اولویت دار باشد.
رئیسی به موضوع بازسازی زندانی‌های مواد مخدر اشاره کرد و گفت: بازسازی شخصیتی معتادین قاچاقچیان و افراد آلوده به مواد مخدر باید از سمت سازمان زندان‌ها لحاظ شود اما در مجموع ما نیاز به یک سند جامع داریم که نقش داخلی و بین المللی در آن لحاظ شود.
وی افزود: ضمن احترام به سردار مؤمنی باید بگویم جلسات ستاد مبارزه با مواد مخدر باید با حضور رئیس جمهور برگزار شود تا همه مسئولان ذی‌ربط به خط شوند و تمام اعضای اصلی در این جلسات شرکت کنند.
وی افزود: ضمن احترام به اقدامات نیروی انتظامی در امر مبارزه با مواد مخدر اما این کار یک امر اطلاعاتی را می‌طلبد و لازم است در وزارت اطلاعات و ناجا و سپاه یک بخش مستقل برای انجام کارهای اطلاعاتی و شناخت شبکه‌های ورود مواد مخدر و توزیع آن تشکیل شود تا باز نگاهی در کار اطلاعاتی ایجاد شود و مبارزه‌ای متفاوت با مواد مخدر را شاهد باشیم.
رئیسی ادامه داد: در سطح بین المللی کنوانسیون‌ها و میثاق نامه‌هایی نوشته شده است و در سطح داخلی نیز مصوبه‌های بالادستی نوشته شده است و در ستاد مبارزه با مواد مخدر مصوباتی برای پیشگیری و درمان و اجتماعی کردن مبارزه با مواد مخدر و مشارکت اجتماعی نوشته شده است.

وی افزود: امر مبارزه با مواد مخدر از ابتدای پیروزی انقلاب اسلامی جدی بوده و اگر به هر دستگاه ذیربط در امر مبارزه با مواد مخدر مراجعه کنیم، می‌توانیم گزارشی از عملکرد آنها به دست آوریم.
رئیسی گفت: کشفیات نشان می‌دهد که امر مبارزه با مواد مخدر در کشور ما امری جدی است. موضوع مواد مخدر در جهان امری جدی است. وجود ۲۷۵ میلیون معتاد در جهان مسئله کمی نیست. وجود ۸۰۱ نوع روانگردان در جهان موضوع مهمی است و تبدیل مواد سنتی به صنعتی موضوع قابل توجهی است.
رئیس قوه قضائیه یادآور شد: بعد از ۴۰ سال مبارزه با مواد مخدر و تدوین قوانین و مقررات و دغدغه همه مدیران در این زمینه، لازم است که مشخص شود آیا آنچه انجام شده است کافی بوده؟ آیا مبارزه با مواد مخدر کامل انجام شده است؟ سوال اساسی آن است که آیا تمام مسئولان نقش خود را خوب بازی کرده‌اند؟
وی افزود: آمار و ارقام همه نشان از جدیت جمهوری اسلامی ایران در مبارزه با مواد مخدر دارد و سازمان ملل در روز جهانی مبارزه با مواد مخدر از ایران تشکر می‌کند، اما سوال این است که آیا این سازمان به وظیفه اصلی خود در امر مبارزه با مواد مخدر عمل کرده است؟ آیا کشورهای اروپا و آمریکا به وظیفه خود در امر مبارزه با مواد مخدر به خوبی عمل کرده‌اند.
وی افزود: ما مدعی هستیم که آمریکا و اروپا سهم خودشان را در مبارزه با مواد مخدر عمل نکرده‌اند و این قابل اثبات است.
رئیسی گفت: نه ما تولید کننده مواد مخدر هستیم و نه مصرف کننده آن. تولید کننده کشور افغانستان است و در حال حاضر آمریکا در این کشور حضور دارد. سوال این است که چه کسی مسئول مرگ هزاران نفر در جهان به علت مواد مصرف مواد مخدر است؟
وی گفت: مسئله مهم عدم انجام وظیفه آمریکا و اروپا در انجام وظایف خود است. افزایش تولید مواد مخدر تحت اشراف آمریکا و اروپا انجام می‌شود.
رئیسی گفت: اگر سازمان ملل بی‌طرف بود باید از آمریکا و اروپا سوال می‌کرد که آیا آنها به وظایف خود عمل کرده‌اند؟ سازمان ملل به جای جایزه دادن به کشور ما باید پاسخگو باشد. این سازمان باید پاسخگوی خون شهدای کشور ما در امر مبارزه با مواد مخدر باشد. آمریکا و اروپا در این رابطه متهم هستند.
وی با بیان اینکه باید وضعیت مبارزه با مواد مخدر تغییر کند، گفت: در امر مبارزه با مواد مخدر با سازمان‌هایی مواجه هستیم که به صورت سازمان یافته کار قاچاق مواد مخدر را انجام می‌دهند و بسیار فعال هستند و شناسایی هم شده‌اند. شناسایی این سازمان‌ها نشان می‌دهد که به کدام کشورها وابسته هستند.
رئیسی گفت: این ادعای ما است که نشان می‌دهد برخی از این سازمان‌های قاچاق مواد مخدر به جریان‌های پیچیده مافیایی وابسته هستند که باید شناسایی و به تمام مردم جهان معرفی شوند.

وی افزود: در حال حاضر ما در گام دوم امر مبارزه هستیم و حرکت در گام دوم باید هماهنگ شده باشد و آنچه در گام اول ایجاد شده باید تجربه‌ای برای گام دوم باشد.
وی گفت: آثار اجتماعی مانند طلاق به صورت مستقیم و غیر مستقیم در جامعه ما آثار خود را نشان می‌دهد.
رئیسی، گفت: حرکت اردوگاهی برای جمع‌آوری معتادان متجاهر حرکت خوبی است و باید فعال‌تر شود و ما باید بخشی از زندانیان مواد مخدر را به صورت تدریجی به اردوگاه منتقل کنیم و تمام سازمان‌ها باید در امر مبارزه با مواد مخدر نقش خود را ایفا کنند و صدا و سیما باید فرهنگ ساز باشد و در تمام سریال‌ها طوری فرهنگ سازی انجام شود تا یک نفرت عمومی نسبت به مواد مخدر به ویژه در بین قشر جوان و نوجوان ایجاد شود.
انتهای پیام
