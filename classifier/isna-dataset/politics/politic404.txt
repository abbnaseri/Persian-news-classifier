هیچ تفاوتی بین اقوام وجود ندارد
رئیس جمهور در پیامی به کنگره کردزبانان کشور، برگزاری این کنگره را فرصتی برای شناخت و معرفی مردمانی مهربان دانست که همواره دل در گرو فرهنگ این مرز و بوم داشته‌اند.
به گزارش ایسنا، حجت‌الاسلام والمسلمین دکتر حسن روحانی تصریح کرد: بدیهی است ما همه ایرانی هستیم و همه اقوام در این سرزمین از احترام برخوردارند و هیچ تفاوتی بین اقوام وجود ندارد و این کنگره فرصتی برای تجلیل از همه اقوام ایرانی است که از حقوق شهروندی برخوردار و قابل احترام هستند.
متن پیام رئیس جمهور به این شرح است:
بسم الله الرحمن الرحیم
فرهیختگان، مشاهیر و میهمانان گرامی، خداوند بزرگ و منان را شاکرم که به مناسبت این گردهمایی فرهنگی و علمی توفیق یافتم تا مراتب «سلام و احترام» خویش را به شما و تمامی کردزبانان کشور ابلاغ نمایم.
به گواه تاریخ، ایران عزیز علیرغم تنوع «قومی و مذهبی» و موقعیت «ژئوپلتیک» خاص، همواره پیروزمندانه توانسته از فراز و نشیب‌های مختلف به کمترین آسیب عبور کند؛ عبوری پیروزمندانه که بیش از هر امر دیگری ناشی از همبستگی فرهنگی اقوام و مذاهب ایرانی است که در کنار گستره وسیع جغرافیایی و تاریخی چندین هزار ساله، دل و جانشان در گرو عظمت ایران عزیز بوده است.
در این میان کردها همچون سایر اقوام ایرانی به عنوان یکی از قدیمی‌ترین و فرهنگی‌ترین مردمان کشور همیشه ایران را خاستگاه فرهنگی خود دانسته‌اند و به تاریخ و فرهنگ این مرز و بوم عشق ورزیده‌اند.
ما هرگز شهدای کرد که جانشان را برای حفظ کیان این مرز و بوم نثار کردند و نیز خدمات شایان فرهیختگان و ادیبان کرد به فرهنگ و ادب فارسی را از یاد نبرده و نخواهیم برد.
بدیهی است ما همه ایرانی هستیم و همه اقوام در این سرزمین از احترام برخوردارند و هیچ تفاوتی بین اقوام وجود ندارد و این کنگره فرصتی برای تجلیل از همه اقوام ایرانی است که از حقوق شهروندی برخوردار و قابل احترام هستند.
ضمن تقدیر و تشکر از کردزبانان کشور، برگزاری این کنگره را فرصتی می‌دانم برای شناخت و معرفی مردمانی مهربان که همواره دل در گرو فرهنگ این مرز و بوم داشته‌اند.
حسن روحانی
رئیس جمهوری اسلامی ایران
انتهای پیام
