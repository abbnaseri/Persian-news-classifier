انتقاد ایران از سنگ اندازی آمریکا در مسیر توسعه صنعتی کشورها در نشست سازمان ملل
هیات نمایندگی دائم کشورمان در وین با حضور در چهل و هفتمین نشست هیات توسعه صنعتی سازمان توسعه صنعتی ملل متحد، با ارائه بیانیه ای، ضمن اشاره به همکاری خوب ایران و سازمان توسعه صنعتی ملل متحد (یونیدو)، از سنگ اندازی آمریکا از طریق اعمال تحریم های یکجانبه و غیرقانونی و نامشروع در مسیر توسعه پایدار و جامع کشورهای در حال توسعه انتقاد کرد.
به گزارش ایسنا، هیات کشورمان در ابتدای این بیانیه، ضمن استقبال از ورود اعضای جدید به یونیدو به ویژه دولت فلسطین، از دبیرخانه یونیدو و کشورهای کمک کننده خواست تا به توسعه صنعتی در فلسطین کمک کنند.  همچنین ضمن ابراز خرسندی از اقدامات، ابتکارات و برنامه های اجرا شده توسط یونیدو در سال 2018، افزود: جمهوری اسلامی ایران کماکان یونیدو را به عنوان آژانس تخصصی بین المللی اصلی در مورد موضوعات توسعه صنعتی پایدار دانسته و رضایت خود از اقدامات انجام شده توسط یونیدو جهت پیشبرد توسعه صنعتی پایدار و جامع، و نیز تلاش بی وقفه جهت تسهیل همکاری میان کشورهای در حال توسعه با یکدیگر و همچنین کشورهای در حال توسعه با پیشرفته را اعلام می دارد.  این بیانیه انجام همکاری های فنی و پیگیری انتقال فناوری های مدرن به کشورهای در حال توسعه را حائز اهمیت ترین هدف یونیدو عنوان نموده و از این سازمان خواست تا زمینه ها را برای تحقق هرچه زودتر این هدف آماده نماید.  بیانیه هیات نمایندگی کشورمان، ضمن ابراز نگرانی از مشکلات مالی یونیدو که سبب اخلال در عملکرد این سازمان خواهد شد، خواستار همفکری جهت پیدا کردن راه حلی برای غلبه بر مشکلات شده و دسترسی بیشتر کشورها بر نحوه فرایندهای مالی سازمان جهت کمک در این خصوص را خواستار شد.  همچنین از ایالات متحده آمریکا خواسته شد تا بدهی های خود به سازمان را پرداخت نموده تا این سازمان بتواند برنامه های خود را پیش ببرد.  نمایندگی دائم کشورمان در این بیانیه ضمن محکومیت شدید تحریم های غیرقانونی و غیر مشروع مالی و اقتصادی یکجانبه آمریکا و برخی دیگر کشورها علیه کشورهای هدف با نیات و اغراض سیاسی، نسبت به پیامدهای منفی این اقدامات در انجام همکاری کشورها با یونیدو و انجام پروژه های مشترک با این سازمان، ابراز نگرانی عمیق نمود.  بر اساس بخش دیگری از این بیانیه، از جمله مواردی که باید در فرآیند مسوولیت های یونیدو مدنظر داشت، این است که خروج یکجانبه و غیرقانونی آمریکا از برجام و تداوم تحریم های یکجانبه و غیر مشروع آن، معادل تروریسم اقتصادی بوده و در ایفای وظایف یونیدو در حمایت از اعضایش مانع ایجاد می کند. ایران ضمن محکومیت قوی چنین اقدامات غیر قانونی که نقض آشکار حقوق بین الملل و قوانین حقوق بشر و حقوق بشر دوستانه بین المللی است، از جامعه بین المللی و کشورهای عضو می خواهد تا تدابیر قانونی و عملی لازم را برای مخالفت با چنین تدابیر مغرضانه ای اتخاذ نمایند.  لازم به توضیح است که هیات توسعه صنعتی سازمان یونیدو متشکل از 53 دولت عضو، شامل ایران، می باشد که برای یک دوره 4 ساله از میان همه کشورهای عضو انتخاب می شوند. این انجمن اجرای برنامه کاری و بودجه های جاری و عملیاتی سازمان یونیدو را بررسی کرده و توصیه هایی را به کنفرانس عمومی در مورد سیاست های کلان، از جمله انتخاب مدیرکل یونیدو ارائه می کند. این انجمن هر سال یک نشست سه روزه برگزار می کند که نشست امسال آن از یکم تا سوم جولای در وین اتریش در حال برگزاری است.  انتهای پیام
