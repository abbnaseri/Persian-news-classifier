کاتب: سهم کشاورزی از تسهیلات ارزان‌قیمت به ۲۵ درصد افزایش می‌یابد
نماینده مردم گرمسار و آرادان در مجلس از رویکرد ویژه کشور به حوزه کشاورزی خبر داد و گفت: تا پایان برنامه ششم سهم بخش کشاورزی از تسهیلات ارزان‌قیمت به ۲۵ درصد می‌رسد.
به گزارش ایسنا، غلامرضا کاتب در آیین افتتاح یک واحد تولیدی دامداری در آرادان اظهار کرد: مجلس بانک‌ها را مکلف کرده که سالانه دو درصد به تسهیلات اعطایی به بخش کشاورزی اضافه کنند.
وی با بیان اینکه نرخ تسهیلات بخش کشاورزی باید حداقل به ۱۵ درصد برسد افزود: در حال حاضر تسهیلات ارزان‌قیمت خوبی به اشتغال روستایی اختصاص یافته است.
نماینده مردم گرمسار و آرادان با اشاره به تسهیلات صندوق‌های توسعه کشاورزی گفت: در حال حاضر سهم این صندوق پایین است و باید حداقل به هفت درصد برسد.
کاتب از تسهیلات صندوق‌های توسعه کشاورزی به عنوان ارزان‌قیمت‌ترین تسهیلات در بخش کشاورزی نام برد و اضافه کرد: نگاه دولت و مجلس این است که تسهیلات ارزان‌قیمت بیشتری به بخش کشاورزی اختصاص بیابد چرا که تنها در سایه این تسهیلات است که اقتصاد کشاورزی می‌تواند شکل بگیرد.
وی با اشاره به تحریم‌های امریکا علیه کشورمان گفت: اگرچه این تحریم‌ها تهدیدی برای اقتصاد و معیشت مردم است اما تحریم‌ها فرصت خوبی برای تولید و خصوصا صادرات بخش کشاورزی فراهم کرده است.
این نماینده مردم با بیان اینکه جهادکشاورزی باید از این فرصت به بهترین نحو استفاده کند ادامه داد: اگر از این شرایط برای توسعه صادرات بخش کشاورزی استفاده نشود توسعه صادرات محصولات کشاورزی دیگر در کشور محقق نمی‌شود.
وی با بیان اینکه در حال حاضر تولید مرغ گوشتی به بیش از ۲۳۰ هزار تن می‌رسد گفت: حداکثر مصرف گوشت مرغ در داخل کمتر از ۲۰۰ هزار تن است و همین فرصت خوبی برای صادرات مازاد تولید فراهم کرده است.
کاتب با بیان اینکه صادرات با بخش‌نامه و حرف محقق نمی‌شود خاطرنشان کرد: اگر می‌خواهیم شاهد توسعه صادرات در کشور باشیم باید تولیدات ما متناسب با نیاز بازارهای جهانی باشد.
انتهای پیام
