پزشکیان: حمایت برخی قدرت‌ها از تروریسم از جمله موانع گسترش همکاری‌های بین‌المللی است
نایب رئیس اول مجلس شورای اسلامی گفت: برای اینکه مجمع مجالس آسیایی در ایجاد ظرفیت پارلمان‌های ملی نقش فعالی را ایفا کند بایستی همکاری‌ها سمت و سوی هدفمندی پیدا کرده و پیشرفت‌هایی در برخی از مسائل انجام شود.
به گزارش ایسنا، مسعود پزشکیان در نشست افتتاحیه کمیته دائمی امور سیاسی مجمع مجالس آسیایی (APA) که در هتل کوثر اصفهان برگزار شد، اظهار کرد: در ابتدا مایلم مراتب قدردانی خود را از حضور هیأت‌های پارلمانی در نشست کمیته دائمی امور سیاسی مجمع مجالس آسیایی ابراز کنم و به مهمانان محترم در اصفهان خوش‌آمد و خیرمقدم بگویم.
وی افزود: همه شما مستحضر هستید که قاره آسیا علیرغم چالش‌های موجود، روند رو به رشد و بازگشت شایسته به ایفای نقش سرنوشت‌ساز خود، نظام بین‌الملل را آغاز کرده و به دلیل برخورداری از مؤلفه‌های قدرت لازم برای نقش‌آفرینی و تأثیرگذاری بیشتر نیازمند تمهید مقدمات و ایجاد زیرساخت‌هایی است تا اهداف دسته جمعی کشورهای آسیایی برآورده شود.
پزشکیان ادامه داد: ائتلاف‌های چندگانه و نهادهای منطقه‌ای و تقویت آن‌ها با تکیه بر گفتمان چندجانبه‌گرایی که امروزه به شدت از سوی اقدامات برخی کشورها تهدید می‌شود چارچوب و فضای مناسبی برای نقش‌آفرینی بیشتر در عرصه‌های مختلف ایجاد می‌کند که یکی از مصادیق برجسته آن شکل‌گیری مجالس پارلمانی همچون مجمع مجالس آسیایی است.
نایب رئیس اول مجلس شورای اسلامی گفت: علیرغم برخی محدودیت‌ها برای پارلمان‌ها و مجامع پارلمانی به دلیل شرایط و مختصات خاص آن‌ها هر روز به نقش پارلمان‌ها و به تبع آن دیپلماسی پارلمانی در مسائل مختلف بین‌المللی افزوده می‌شود و پیچیدگی و در هم تنیدگی مسائل داخلی کشورها و مسائل خارجی و بین‌المللی و نیز تغییر و تحولات در نظام بین‌الملل به اهمیت پارلمان‌ها در امور بین‌المللی و نقش آن‌ها در تصمیم‌گیری و تصمیم‌سازی در حوزه سیاسی افزوده است. بنابراین روند رو به رشدی را در دیپلماسی پارلمانی و نقش مؤثر آن در امور مختلف به ویژه امور سیاسی شاهد هستیم.
پزشکیان گفت: بر همین اساس و با عنایت به این تغییر و تحولات نقش‌آفرینی پارلمان‌های آسیایی به عنوان تبلور صدای مردم آسیا از طریق تقویت، تعاملات بین پارلمانی کشورهای عضو در چارچوب مجمع مجالس آسیایی قویاً پیگیری شود تا گام‌های بیشتر، بهتر و بزرگ‌تر برداشته و موضوعات را عمیقاً مورد بررسی قرار دهیم و شرایط مناسبی را برای دولت‌ها جهت همکاری با یکدیگر ایجاد کنیم.
وی افزود: یکی از موانع و چالش‌های عمده در گسترش و ارتقای همکاری‌ها در حوزه‌های بین‌المللی، یک جانبه‌گرایی و اقدامات قهری یک جانبه برخی دولت‌های خاص و اتخاذ سیاست‌های تحریمی ظالمانه و پرورش و حمایت مخفی و علنی برخی قدرت‌ها از تروریسم و بهره‌برداری از آن و تلاش برای بی‌ثبات کردن کشورها و مناطقی است که اهمیت اساسی دارند. نمونه اخیر آن تعرض پهپاد جاسوسی دولت آمریکا به حریم هوایی ایران بود که البته با واکنش مناسب مواجه شد.
پزشکیان گفت: به باور ما این چالش‌ها از طریق تشریک مساعی و توسل به چندجانبه‌گرایی قابل حل و فصل هستند. پس بایستی این رویکرد در دستور کار پارلمان‌های کشورهای عضو قرار گیرد و هدایت اقدامات سیاسی دولت‌های آسیایی در مسیر تقویت همکاری‌های سیاسی، اجتماعی و اقتصادی و ایجاد پتانسیل لازم جهت نهادینه‌شدن حاکمیت قانون و مقابله با اقدامات قهری یک جانبه و سیاست‌های ضدبشری باشد که حیات و توسعه ملت‌های آسیایی را مورد تهدید قرار می‌دهد.
نایب رئیس اول مجلس شورای اسلامی تصریح کرد: علاوه بر این اقدام برای اینکه مجمع مجالس آسیایی در ایجاد ظرفیت پارلمان‌های ملی نقش فعالی را ایفا کند بایستی همکاری‌ها سمت و سوی هدفمندی پیدا کرده و پیشرفت‌هایی در برخی از مسائل انجام شود. فکر می‌کنم بعد از بیش از یک دهه فعالیت APA زمان آن فرا رسیده است که از دبیرکل مجمع بخواهیم با بررسی موضوعات و مسائل مطرح شده در قطعنامه‌های کمیته‌های مختلف موضوعاتی که قابلیت اجرایی و هر چند محدود دارند را احصا و از پارلمان‌های عضو بخواهند گزارشی از نحوه اجرای آن موضوعات به جلسه بعدی کمیته‌ها ارائه کنند.
وی در همین خصوص افزود: این گام رو به جلو برای تصمیم‌گیری و اراده جمعی این مجمع و قانون‌گذاری مشترک باز می‌کند. شروع به قانون‌گذاری مشترک حتی در موضوعاتی که وفاق و همفکری زیادی حول آن مسائل وجود دارد می‌تواند نقطه شروع خوبی برای تقویت همکاری بین پارلمان‌های عضو باشد.
پزشکیان خاطرنشان کرد: معتقدم این اقدام مسیری مناسب برای شکل‌گیری پارلمان آسیایی APA ایجاد می‌کند که نقطه آرمانی و یک هدف ایده‌آل است و در دستور کار این نشست قرار دارد. همان طور که شما واقفید با توجه به شرایط خاص حاکم بر قاره آسیا، مفهوم‌سازی و نهادینه‌سازی پارلمان آسیا به عنوان گسترده‌ترین پارلمان منطقه‌ای در جهان یک پروسه طولانی مدت و پیچیده است و چالش‌های زیادی برای رسیدن به این امر مهم باید رفع شود.
نایب رئیس مجلس شورای اسلامی تصریح کرد: منطقی و سریع‌ترین راه ممکن جهت دستیابی به اهداف مدنظر تقویت APA و پیشبرد روند تشکیل پارلمان آسیایی در چارچوب آن، ارج نهادن به تلاش و کمک‌های مجالس عضو و تلاش‌های مستمر دبیرخانه و تجارب آن در طی حیات این مجمع و ترسیم یک نقشه راه مشخص و در عین حال واقع‌بینانه و پرهیز از هر گونه اقدام شتاب‌زده، غیرعلمی و غیراصولی است که مسیر را برای این امر مهم باز می‌کند. بررسی و مطالعه دقیق، همکاری و تعامل سازنده میان اعضا کلید رفع مشکلات و برآورده کردن انتظارات در مجالس آسیایی است.
وی اظهار کرد: پارلمان جمهوری اسلامی ایران مشارکت و ارتباط عمیق و طولانی با یکدیگر داشته و در جهت اعتلای آن از هیچ کوششی دریغ نکرده است و در آینده نیز حمایت خود را از این مجمع ادامه خواهد داد چرا که به آینده APA خوش بین است و توصیه می‌کنم که مجمع مجالس آسیایی را با نیروی فکر و عزم اراده خود و دولت‌هایمان به گونه‌ای پیش ببریم که شایسته ملت‌های خودمان و قاره پهناور و مهم آسیا باشد.
پزشکیان ادامه داد: در آخر اعلام می‌کنم که دولت و پارلمان جمهوری اسلامی ایران بر منافع مشترک و بلندمدت در همکاری با سایر کشورها در حوزه‌های مختلف باور دارد و به آن متعهد است و آماده و قادر است با همکاری سایر کشورهای عضو به تحقق و دستیابی به امنیت و صلح عادلانه در آسیا کمک کند. امیدوارم مشارکت و بحث‌های امروز در شناسایی راهبردهای مشترک و پیشبرد اهداف مدنظر در آسیا مؤثر واقع شود.
انتهای پیام
