کانون دانشگاهیان ایران اسلامی فعالیت‌های انتخاباتی را در استان‌ها آغاز کرد
دبیرکل کانون دانشگاهیان ایران اسلامی از آغاز فعالیت‌های انتخاباتی تشکل متبوع خود در شهرستانها و مراکز استانی برای مجلس یازدهم خبر داد.
به گزارش ایسنا، سیدمحمدحسینی دبیرکل کانون دانشگاهیان ایران اسلامی در نشست تشکل متبوعش با اشاره به ابعاد شخصیت شهید بهشتی از وی به عنوان چهره‌ای تشکیلاتی یاد کرد و گفت: دکتر بهشتی بزرگترین حزب بعد از انقلاب یعنی حزب جمهوری اسلامی را پایه گذاری کرد که اثرگذاری و نقش‌آفرینی قابل توجهی در تحولات کشور داشت و از جمله در شکل گیری مجلسی که عدم کفایت سیاسی بنی صدر را تصویب کرد.
وی در بخش دیگری از سخنانش با اشار به انتخابات مجلس یازدهم اظهار کرد: از دبیران استانی کانون دانشگاهیان می‌خواهم که ارزیابی و پیشنهادات خود در خصوص انتخابات سرنوشت‌ساز مجلس، سازوکار رسیدن به وحدت و گفتمان انتخابات را ارائه دهند و در جهت وفاق حداکثری نیروهای انقلاب بکوشند.
حسینی افزود: در برخی استان‌ها تشکیلات کانون فراتر از مرکز استان، در شهرستانها هم فعال شده که انتظار می‌رود در همه استانها این گسترش کمی و ارتقاء کیفی فعالیتها را شاهد باشیم و استادان انقلابی به عنوان گروه اجتماعی مرجع در پیگیری مطالبات رهبری در دانشگاهها و در سطح جامعه پیشگام باشند.
انتهای پیام
