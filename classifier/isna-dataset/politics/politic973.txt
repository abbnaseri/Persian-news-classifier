نماینده رباط کریم: همسر و فرزندان مسئولین باید در شهرهای محل خدمت آنها مستقر باشند
نماینده مردم رباط کریم و بهارستان در مجلس گفت که همسر و فرزندان مسئولین باید در شهرهای محل خدمت آنها مستقر باشند و از همان امنیتی برخوردار باشند که سایر مردم هم از آن برخوردارند.
به گزارش ایسنا، حجت الاسلام حسن نوروزی در جلسه علنی نوبت بعد از ظهر امروز دوشنبه و در جریان طرح سوال خود از وزیر کشور در خصوص علت عدم استقرار ۹۵ درصد مسئولان شهرستان‌های رباط کریم و بهارستان در شهرستان محل خدمت خود گفت: این سوال در ۱۶ خرداد ۹۶ مطرح شده و باید ۱۰ روز بعد از آن در مجلس مطرح می‌شد اما شاهدیم که طرح آن دو سال به طور انجامیده است.
وی با بیان اینکه جمعیت شهرستان بهارستان با جمعیت استان خراسان جنوبی برابر است و بیش از سمنان و ایلام جمعیت دارد، گفت: اکثر همشهریان ما در تهران شاغل هستند. همچنین چشم انداز ۲۰ ساله یک الزام است که تاریخ قضاوت خواهد کرد ما نسبت به مدیریت این شهرها و شهرستان‌ها چه کرده‌ایم. باید برنامه متناسبی برای رسیدن به اهداف سند چشم انداز داشته باشیم.
نوروزی با بیان اینکه نگرش برنامه محور، تعاملات هدفمند و ساختاری را به یک اصل حیاتی تبدیل کرده، افزود: مهمترین ملاک حرکت به سمت آینده، همکاری و همسویی ارکان نظام است. همه مسئولان باید توجه کنند که برای ارتقای شاخص‌های استان باید گام بردارند. آیا وقتی یک فرماندار، بخشدار و شهردار ساعت ۸ صبح از شهرک غرب در بالای شهر تهران وارد شهرستان می‌شود و ساعت ۱ یا ۲ منطقه را ترک می‌کند می‌توان چنین شهرستانی را مدیریت کرد. متأسفانه مسئولین آب، برق، گاز، تلفن و مخابرات هم چنین رویه‌ای را دارند.
نوروزی ادامه داد: این مسئولان شب‌ها و عصرها در منطقه نیستند بلکه همسر و فرزندانشان هم در آنجا مستقر نیستند در حالیکه باید آنها از همان امنیتی برخوردار شوند که مردم در آن شهرستان از آن برخوردار هستند. البته با هماهنگی وزیر کشور یکی از فرمانداران ما عوض شد ولی معاونان فرمانداران و بخشداران هم باید در شهر حوزه خدمت خود مستقر باشند.
نوروزی با اشاره به مهاجرت پذیر بودن شهرستان‌های بهارستان و رباط کریم افزود: می‌توانید دستور دهید که مسئولان این شهرستان‌ها از همین مناطق انتخاب شوند نه کسانی که تا شهردار شدند دیگر پیدایشان نشود.
این نماینده مجلس با بیان اینکه بروز هر بحرانی در بهارستان و رباط کریم در پایتخت اثرگذار است، یادآور شد: امیدواریم مسئولین از منطقه انتخاب شوند و یا لااقل در منطقه ساکن شوند. همانطور که فرماندار ما که ۱۰ روز قبل آمد از این مسجد و محله به آن مسجد و محله دیگر می‌رود.
نوروزی در پایان در واکنش به اظهارات رئیس مجلس مبنی بر پیگیری موضوع از وزیر کشور گفت: وزیر مسائل را به طور شفاف گفتند و ما هم آنها را قبول داریم. امیدواریم این مشکل ظرف یک ماه حل شود.
انتهای پیام
