مخالفت مجلس با مسکوت ماندن طرح اعاده اموال نامشروع مسئولان
 نمایندگان مجلس شورای اسلامی با مسکوت ماندن طرح الحاق موادی به قانون نحوه اجرای اصل ۴۹ قانون اساسی به مدت ۴ ماه مخالفت کردند.
به گزارش ایسنا؛ در جریان جلسه علنی امروز مجلس شورای اسلامی، تعدادی از نمایندگان تقاضای مسکوت ماندن طرح الحاق موادی به قانون نحوه اجرای اصل ۴۹ قانون اساسی داشتند.
سید کاظم دلخوش اباتری به عنوان نماینده متقاضیان بیان کرد: همه می‌دانند که مجلس به کلیات این طرح با رأی بالایی رأی داد و بنده نیز شخصاً با کلیات این طرح موافق هستم. همه به دنبال از بین رفتن فساد در کشور هستند. اما آنچه که باعث شده ما تقاضای مسکوت ماندن این طرح را داشته باشیم این است که جزئیات این طرح پس از تصویب کلیات چند بار به کمیسیون حقوقی و قضایی رفته و مجدداً به صحن آمده است.
نماینده مردم صومعه‌سرا در مجلس افزود: از سوی دیگر رئیس قوه قضائیه چند شب پیش اعلام کرده است آئین نامه برخورد با اموال نامشروع در حال تنظیم در قوه قضائیه است. گویا در خصوص این طرح نیز از نظرات رئیس قوه و نیروهای جدید استفاده نشده است. ما باید قانونی را تصویب کنیم که منجر به اصلاح جامعه شود.
وی در ادامه اظهار کرد: ما باید به سوال مردم پاسخ دهیم که چرا قوانین موجود به درستی اجرا نمی‌شود. نباید قانونی غیر تخصصی در مجلس نوشته شود. جزییات این طرح کارگشا نیست.
احمد امیرآبادی فراهانی در مخالفت با پیشنهاد مسکوت ماندن این طرح بیان کرد: همکاران به کلیات و جزئیات این طرح رأی قاطع دادند. اکنون اکثر مواد این طرح تمام شده و این طرح برای مجلس دهم یک افتخار است.
وی در ادامه اظهار کرد: مجلس به دنبال ایجاد اعتماد در جامعه است. چرا که امروز برخی از شایعات و اخبار در خصوص اموال مقامات و مسئولان در فضای مجازی مطرح شده و اعتماد مردم نسبت به نظام و حکومت خدشه دار شده است. دو ماده بیشتر از این طرح باقی نمانده و جزئیات این طرح نیز تاکنون رای‌های قاطعی داشته است. مسکوت ماندن این طرح در شرایط کنونی می‌تواند شائباتی را در خصوص مجلس ایجاد کند.
انتهای پیام
