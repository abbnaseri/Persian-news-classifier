قتل علیرضا شیرمحمدعلی در کمتر از ۲ دقیقه
رئیس سازمان زندان‌ها و اقدامات تأمینی و تربیتی کشور گفت: حمله و مجروح کردن شیرمحمدعلی زندانی فشافویه در ۹۰ ثانیه رخ داد و مأموران زندان بلافاصله بدن مجروح او را به درمانگاه منتقل کردند.
به گزارش ایسنا، اصغر جهانگیر در جمع خبرنگاران درباره قتل شیرمحمدعلی زندانی فشافویه، گفت: این اتفاق در ۹۰ ثانیه رخ داده است، یعنی در کمتر از دو دقیقه این درگیری به وجود آمده و زندانیان با سرامیک شکسته به آن مرحوم حمله کردند و این حمله به قدری سریع بوده که تا رسیدن مسئولین زندان او را مجروح کردند.

وی افزود: البته مأموران زندان بلافاصله او را به بهداری معرفی می‌کنند و تحت درمان‌های اولیه قرار می‌گیرد و سپس به بیمارستان اعزام می‌شود ولی به دلیل شدت خون ریزی فوت می‌کند.

جهانگیر با اشاره به تاکید رئیس قوه قضائیه مبنی بر پیگیری موضوع قتل فشافویه گفت: مسئولان سازمان زندان‌ها به نمایندگی از ریاست قوه قضائیه به خانواده آن مرحوم سرکشی کرده و مراتب تسلیت خود را اعلام کرده و پیگیر این موضوع هستند و ما اجازه نمی‌دهیم حقوق این فرد تضییع شود.

بر اساس این گزارش، هفته گذشته "علیرضا شیرمحمدعلی" زندانی ۲۱ ساله در زندان فشافویه مورد حمله دو قاتل سابقه دار قرار گرفت و با ۳۰ ضربه مجروح شد. کیفرخواست متهمان پرونده قتل عمدی «علیرضا شیرمحمدعلی» ۲۲ خردادماه صادر شد.

اسماعیلی سخنگوی قوه قضائیه ۲۷ خردادماه با تشریح جزئیات مضروب و به قتل رسیدن مرحوم علیرضا شیرمحمدعلی، از دستور رئیس قوه قضائیه به سازمان زندان‌ها و دادستانی کل کشور برای بررسی قصور احتمالی مأموران خبر داد.
سازمان زندان‌ها نیز در اطلاعیه‌ای که دوشنبه ۲۷ خرداد ۱۳۹۸ منتشر شد، اعلام کرد که «مجتمع ندامتگاهی تهران بزرگ در حال حاضر محل نگهداری تعدادی از متهمان و محکومان جرایم علیه اشخاص، جرایم علیه اموال و مالکیت و جرایم علیه امنیت و آسایش عمومی می‌باشد، لذا طرح این موضوع که آن ندامتگاه صرفاً محل نگهداری زندانیان خطرناک باشد موضوع صحیحی نیست.
 از گذشته تاکنون موضوع تفکیک محکومان از متهمان و طبقه بندی زندانیان بر اساس نوع جرایم آنان، اجرا گردیده است، لذا این تصور که زندانیان جرایم امنیتی با سایر مجرمین از جمله افراد شرور و خطرناک در یک مکان و در کنار یکدیگر نگهداری می‌شوند امری نادرست است.»

انتهای پیام
