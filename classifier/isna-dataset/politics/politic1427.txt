افزایش ۹ درصدی ورودی پرونده به دادگستری زنجان
رئیس‌کل دادگستری استان زنجان گفت: در ورودی پرونده‌ها نسبت به سال گذشته با افزایش ۹ درصدی مواجه بودیم.
به گزارش ایسنا، منطقه زنجان، حجت‌الاسلام و المسلمین اسمعیل صادقی‌نیارکی ظهر امروز در نشست خبری که به مناسبت هفته قوه قضائیه برگزار شد، با بیان اینکه ۲۷۷ هزار و ۱۲۳ پرونده در نقاط مختلف مجموعه دادگستری تحت بررسی قرار گرفته است، اظهار کرد: در ورودی پرونده‌ها نسبت به سال گذشته با افزایش ۹ درصدی مواجه بودیم که این امر موجب کار مضاعف در مجموعه خدمات قضائی شد؛ ۱۲ هزار و ۸۸۰ فقره ورودی یکتا داشتیم که این مقدار ۵۳ درصد پرونده‌های غیر یکتا است.
وی با اشاره به اینکه ۲۲۵ هزار و ۷۱۳ فقره پرونده در طول سال گذشته رسیدگی شده است، ادامه داد: ۳۵ درصد محکومیت‌های کیفری در طول سال گذشته تنها منوط به جزای نقدی بود که این مهم در راستای حبس‌زدایی و مجازات‌های جایگزین عملی شده است.
رئیس‌کل دادگستری استان زنجان خاطرنشان کرد: ۲۱ درصد از محکومیت‌های کیفری در سطح استان را حبس تشکیل می‌دهد که این موضوع در سالیان گذشته بالغ بر ۳۰ درصد بود.
صادقی‌نیارکی با اشاره به اینکه ۴۸ هزار و ۷۵۸ فقره پرونده فقط در شوراهای حل‌اختلاف در سطح استان رسیدگی شده است، عنوان کرد: خشونت‌های کلامی، سرقت، خشونت رفتاری و تصادفات رانندگی از جمله ۱۰ اتهام نخست استان در امور کیفری را به خود اختصاص داده است.
وی با بیان اینکه اجرای احکام در سیر نزولی ارتکاب قتل تأثیر به‌سزایی در سطح استان داشته است، بیان کرد: در سال‌جاری تنها ۴ قتل به وقوع پیوسته است.
این مسئول با بیان اینکه اعسار از پرداخت محکوم‌به، مطالبه وجه چک، تأمین خواسته، طلاق و مهریه بیشترین مطالبات حقوقی را در سطح استان به خود اختصاص داده است، گفت: به ازای هر ۱۰۰۰ نفر در سطح استان ۲۶۲ پرونده تکراری ثبت شده است.
صادقی‌نیارکی، پرونده‌های مسن و سالخورده در سطح استان را ۱۱ هزار پرونده عنوان کرد و ادامه داد: در بازه زمانی سه ماهه شاهد کاهش ۱۶ درصد پرونده‌ها در این حوزه بودیم.
وی با اشاره به اینکه میانگین زمان رسیدگی به پرونده‌ها غیر از اجرای احکام ۶۲ روز بوده است، گفت: این سیر نزولی قابل تحسین بوده و امید می‌رود که این حرکت تسریع شود.
صادقی‌نیارکی با بیان اینکه تاکنون ۴۳ مورد پابند الکترونیکی به محکومان وصل شده است، خاطرنشان کرد: ۳۶ مورد همچنان منصوب است.
 انتهای پیام
