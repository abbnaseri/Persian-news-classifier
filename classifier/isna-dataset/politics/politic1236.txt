سیدحسن خمینی: امروز جوانان مسلمان خواب به هم ریختن منطقه ما را آشفته کرده‌اند
یادگار امام با اشاره به فراگیر بودن گفتمان انقلاب اسلامی، گفت: امروز جوانان ایران، افغانستان، لبنان، سوریه و... خواب به هم ریختن منطقه ما را آشفته کرده اند و قابلیت دارند که جبهه مقاومت را فراتر از مرزهای یک منطقه خاص در دل تک تک مردم زنده کنند.
به گزارش ایسنا به نقل از جماران، حجت الاسلام و المسلمین سید حسن خمینی در مراسم بزرگداشت ارتحال مرجع عالیقدر شیعه آیت الله العظمی محقق کابلی، با بیان اینکه یکی از پیام های بزرگ امام محدود نماندن انقلاب در مرزهای جغرافیایی بود، اظهار کرد: صدور انقلاب به معنای صدور اسلحه نبود، بلکه به معنای یک گفتمان و اندیشه بود که محدود به مرز یا ملت و جغرافیای واحد نبود.
وی افزود: این پیام انقلاب به شهادت تمام کسانی که تاریخ را ورق می زنند، در یکی از کشورهای که بسیار خوب شنیده شد و با اعماق جان مردم گره خورد در فضای مومنان کشور افغانستان بود.
یادگار امام با اشاره به نقش تأثیر گذار امام در پیروزی ملت افغانستان، افزود: اگر زبان و حکایت درستی وجود داشت، تاریخ مبارزات ملت ها را پس از امثال ویتنام باید برای ملت افغانستان می نوشت که یکی از عوامل پیدایش این افتخار، پیوند مردم افغانستان با امام بود.
یادگار امام با اشاره به حضور خالصانه روحانیون و مردم افغانستان از جمله آیت الله محقق کابلی در کنار امام، گفت: امروز اگر جهان اسلام آبستن هر حادثه ای باشد و هر دشمنی و نابخردی که باشد یکی از عواملی که مقابل ظلم جهانخواران و ارتجاع بایستد همین تفکری است که مرز نمی شناسد.
وی افزود: توانمندی جوانان افغان در دفاع از حریم اهل بیت(ع) نشان می دهد جهان اسلام فراتر از یک جغرافیاست که این پیام امام است؛ پیام امام این بود که همه یک ملت هستیم.
سید حسن خمینی یادآور شد: امروز جوانان ایران، افغانستان، لبنان، سوریه و... خواب به هم ریختن منطقه ما را آشفته کرده اند و قابلیت دارند که جبهه مقاومت را فراتر از مرزهای یک منطقه خاص در دل تک تک مردم زنده کنند.
وی با گرامیداشت یاد شهدای این مسیر، گفت: خودتان را دست کم نگیرید. باید در تمام رشته های علمی فعالیت کنید و حضور موفق شما در حوزه های علمیه باید به سایر علوم گسترش یابد.
سید حسن خمینی یادآور شد: فرزندان افغانستان در تاریخ پایه گذاران علم و تاریخ بوده اند؛ از مولوی گرفته تا آخوند خراسانی که اصالتا هروی است. افغانستان مهد ادبیات ایران بوده، شعر فارسی در آنجا رشد کرده و زبان فارسی در آنجا بالیده است. تاریخ منطقه ما جز با نام فردی که در حوزه جفرافیای افغانستان به دنیا آمده گره نخورده است؛ تمدن اسلامی از آنجا ریشه گرفته است و باید قدر این پیشینه را بدانید و علوم مختلف را فراگیرید.
انتهای پیام
