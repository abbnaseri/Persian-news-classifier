انهدام یک تیم تروریستی ضد انقلاب در منطقه عمومی چالدران
روابط عمومی قرارگاه حمزه سیدالشهدا (ع) نیروی زمینی سپاه از انهدام  یک تیم تروریستی ضد انقلاب در درگیری با رزمندگان  قرارگاه  در منطقه عمومی چالدران در استان آذربایجان غربی خبر داد.
 
به گزارش ایسنا، روابط عمومی قرارگاه حمزه سیدالشهدا نیروی زمینی سپاه در اطلاعیه‌ای اعلام کرد:
«صبح امروز (سه‌شنبه) رزمندگان قرارگاه حمزه سیدالشهدا (ع) با یک تیم تروریستی ضد انقلاب وابسته به استکبار جهانی که قصد نفوذ به داخل مرزهای کشورمان را داشت، در منطقه عمومی چالدران در استان آذربایجان غربی درگیر و با هلاکت دو تن  و زخمی شدن بقایای اشرار، این تیم تروریستی را منهدم کردند.
در این درگیری دو نفر از رزمندگان شجاع و دلاور بومی چالدران به فیض شهادت نائل آمدند.  در درگیری میان رزمندگان قرارگاه حمزه سیدالشهدا (ع) با این تیم تروریستی مقادیر قابل توجهی سلاح، تجهیزات، مهمات و سیستم‌های ارتباطی از تروریست‌ها کشف و ضبط شد.
عملیات تعقیب بقایای متواری شده این تیم تروریستی همچنان ادامه دارد.»
انتهای پیام
