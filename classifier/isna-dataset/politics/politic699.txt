فارغ التحصیلی ۳۷۰ مددجو در مقاطع علمی کاربردی بعثت ۳ قزلحصار
مدیرکل زندان های استان تهران از فارغ التحصیلی ۳۷۰ مددجو در مقاطع علمی کاربردی بعثت ۳ قزلحصار خبر داد. 
به گزارش ایسنا به نقل از روابط عمومی اداره کل زندان‌های استان تهران، مرکز علمی کاربردی بعثت ۳ ندامتگاه قزلحصار از ابتدا فعالیت آموزشی تعداد ۳۷۰ مددجو را در دو مقطع کاردانی و کارشناسی فارغ التحصیل کرده است.
محبی مدیر کل زندان‌های استان تهران با اعلام این خبر گفت: از مجموع این آمار در میان فارغ التحصیلان ، در مقطع کاردانی ۳۰۰ مددجو در رشته‌های حسابداری مالی، مکانیک و تعمیر و نگهداری خودرو، تربیت قرآن کریم و مدیریت کسب و کار و در مقطع کارشناسی ۷۰ نفر را در رشته‌های حسابداری مالی، مهندسی فن آوری مکانیک خودرو فارغ التحصیل شده اند.

وی افزود: از آنجایی که مراکز آموزشی دانشگاهی در داخل زندان‌ها با ارتقا آگاهی مددجویان سهم بسزایی در کاهش بزهکاری و رفتار پرخطر دارد، مراکز علمی کاربردی بعثت در سطح زندان‌های استان در سه واحد بازداشتگاه اوین، زندان رجایی شهر و ندامتگاه قزلحصار مشغول به ارائه خدمات آموزشی به مددجویان می‌باشند.

وی در پایان خاطر نشان کرد: در هر ترم تحصیلی، به مددجویان داوطلب دارای شرایط تحصیل از ۱۴ تا ۲۰ واحد درسی در طول سال تحصیلی و در ترم تابستانی تعداد ۶ واحد درسی ارائه می‌گردد.

این مرکز آموزش علمی کاربردی از سال تحصیلی ۹۱-۹۰ آغاز به کار کرده است.
انتهای پیام
