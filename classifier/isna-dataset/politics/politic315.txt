شهید عموشاهی از برجسته‌ترین شهدای ارتش است
فرمانده کل ارتش در حاشیه سفر خود به اصفهان با خانواده شهید امیر سرلشکر محمدمهدی عموشاهی در اصغرآباد خمینی‌شهر دیدار کرد.
به گزارش ایسنا، امیر سرلشکر عبدالرحیم موسوی شامگاه سه‌شنبه در سفر به اصفهان در دیدار با خانواده شهید امیر سرلشکر محمدمهدی عموشاهی با اشاره به اهمیت ادای احترام به خانواده شهدا، گفت: از وظایف ماست که برای ادای احترام به خانواده معظم شهدا سر بزنیم که علاوه بر تجدید انگیزه و روحیه خدمت‌گذاری، ما را در تحقق وظیفه‌مان نیز یاری می‌کند.
فرمانده کل ارتش به ویژگی‌های شاخص امیر سرلشکر شهید عموشاهی اشاره کرد و افزود: شهید عموشاهی یکی از برجسته‌ترین شهدای ارتش و اصفهان است و بنده توفیق و افتخار این را داشتم که چند سال در کنار ایشان و هم‌رزمشان باشم.
محمد مهدی عموشاهی سوم دی 1340 در خمینی‌شهر دیده به جهان گشود. وی پس از پیروزی انقلاب در سال 1359 در دانشکده افسری ثبت نام کرد و پس از قبولی در آزمون رهسپار تهران شد. در سال 1362 دوران دانشکده را به اتمام رساند. وی مدتی در شیراز در تیپ 37 زرهی مشغول خدمت بود و سپس به لشکر 88 زرهی انتقال یافت. سرانجام در 29  خرداد 1367 در 27 سالگی در منطقه مهران در درگیری با منافقین به شهادت رسید.
انتهای پیام
