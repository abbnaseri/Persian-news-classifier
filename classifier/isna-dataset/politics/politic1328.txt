جمع‌آوری 12 هزار امضا برای پیگیری جنایت‌های منافقین علیه ملت ایران در نهادهای بین‌المللی 


دبیرکل بنیاد هابیلیان اظهار کرد: طوماری مشتمل بر ۱۲ هزار امضای شهروندان ایرانی برای پیگیری جنایت‌های منافقین علیه ملت ایران تهیه شده و ای نطومار به زودی به نهادهای بین‌المللی ارائه می‌شود.


سید جواد هاشمی نژاد در گفت‌وگو با ایسنا با بیان اینکه چندی پیش اسامی ۱۷ هزار شهید ترور ایران را به سازمان ملل ارائه دادیم و در اسناد این سازمان بین‌المللی ذکر شده است که بنیاد هابیلیان اسنادی را به این سازمان ارائه کرده که نشان می‌دهد ۱۷ هزار شهروند ایرانی توسط گروه‌های تروریستی از جمله منافقین به شهادت رسیده‌اند، اظهار کرد: در حال حاضر می‌بینیم همین گروهی (منافقین) که اسناد فراوانی علیه آنها به خاطر جنایت‌هایشان وجود دارد در بسیاری از کشورهای اروپایی و همچنین آمریکا آزادانه در حال فعالیت هستند و امکانات اجتماعی و رسانه‌ای این کشورها در اختیار آنها است، چنان که در مقاطعی میتینگ‌هایی با در اختیار داشتن امکانات فراوان برگزار می‌کنند.
وی با بیان اینکه به نظر می‌رسد سیستم‌های امنیتی کشورهای غربی عزم راسخ دارند که تمام امکانات مورد نیاز را در اختیار آنها قرار دهند چرا که هیچ گروهی مثل آنها مرزهای خیانت به ملت ایران را اینگونه طی نکرده‌اند، ادامه داد: از بین ۱۷ هزار شهید ترور ایران، ۱۲ هزار شهید توسط منافقین به شهادت رسیده‌اند. در همین چارچوب ما تصمیم گرفتیم طوماری را در ارتباط با این جنایت تهیه کنیم و با ارائه آن به سازمان‌های بین‌المللی، خواستار محاکمه اعضای این گروه تروریستی که در بسیاری از کشورهای اروپایی و همچنین آمریکا در حال فعالیت هستند، شویم.
هاشمی نژاد با اشاره به اینکه از نمونه اخیر جنایات منافقین علیه مردم ایران اقدام آنها در ترور دانشمندان هسته‌ای کشورمان است، اظهار کرد: طومار مورد اشاره توسط ۱۲ هزار نفر از شهروندان جمهوری اسلامی ایران از طیف‌های مختلف در سراسر کشور امضا شده است و قابل ارائه به نهادهای بین‌المللی برای پیگیری است. ما تلاش داریم این طومار را همراه با پرونده‌های مربوط به جنایت‌های این گروه تروریستی به سازمان‌های بین‌المللی از جمله سازمان ملل، شورای حقوق بشر و … ارائه دهیم و همچنین اقداماتی را در جهت آگاه سازی افکار عمومی غرب در ارتباط با این گروه انجام دهیم تا یک پشتوانه حقوقی مناسب برای باز کردن پرونده‌های جنایات این گروه تروریستی در اروپا فراهم شود.
انتهای پیام
