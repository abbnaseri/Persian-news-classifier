وزیران خارجه انگلیس، فرانسه و آلمان برای حفظ برجام احتمالا به ایران می‌آیند
خبرگزاری رویترز گزارش داد، سه کشور اروپایی طرف برجام، طرح جدیدی برای حفظ این توافق دارند و به همین منظور وزیران خارجه این کشورها ممکن است به زودی به ایران سفر کنند.
به گزارش ایسنا به نقل از خبرگزاری رویترز، انگلیس، فرانسه و آلمان پس از تهدید ایران برای عبور از محدودیت‌های هسته‌ای‌اش در برنامه جامع اقدام مشترک (برجام) به دنبال طرح جدیدی هستند تا ایران را در این توافق نگه دارند. با این حال، آنها ممکن است در حال نزدیک شدن به پایان مسیر دیپلماتیکی باشند که بیش از ۱۵ سال پیش آن را آغاز کردند.
تروئیکای اروپا از زمان خروج یک‌جانبه دونالد ترامپ، رئیس جمهور آمریکا از توافق هسته‌ای با ایران در مه ۲۰۱۸ تلاش کرده است تا این توافق را حفظ کند. ترامپ پس از این اقدام نیز تحریم‌ها علیه ایران را بازگرداند.
ایران در هفته جاری اعلام کرد که قصد دارد از سطح تعیین شده برای تولید اورانیوم غنی شده و ذخیره آب سنگین خود ذیل برجام عبور کند. یک دیپلمات اروپایی که خواست نامش فاش نشود در این باره گفت: اگر آنها چنین کاری انجام دهند، قطعاً یک باخت برای اتحادیه اروپا خواهد بود.
دیپلمات‌ها گفته‌اند، تروئیکای اروپا (انگلیس، فرانسه و آلمان) که رایزنی‌های هسته‌ای با ایران را در سال ۲۰۰۳ آغاز کردند احتمال دارد در روزهای پیش رو دیپلماسی خود را برای حفظ برجام شدت بخشند که شامل گفت‌وگوها میان این سه کشور اروپایی و رهبران سیاسی اتحادیه اروپا می‌شود.
به گفته این دیپلمات‌ها، برایان هوک، نماینده ویژه وزارت امورخارجه آمریکا در امور ایران نیز قرار است روز ۱۷ ژوئن (ششم تیرماه) در پاریس با مسئولان سیاسی تروئیکای اروپا دیدار و درباره ایران گفت‌وگو کند. این درست همزمان با ضرب‌الاجلی است که تهران برای عبور از محدودیت‌های هسته‌ای‌اش اعلام کرده است.
در همین راستا، وزیران امورخارجه انگلیس، فرانسه و آلمان ممکن است برای رایزنی درباره توافق به تهران سفر کنند. هرچند که این سفر هنوز قطعی نشده است و یک گزینه به شمار می‌آید.
سه دیپلمات نیز گفته‌اند که نشست کمیسیون مشترک برجام احتمالاً طی دو هفته آینده برگزار خواهد شد. با خروج آمریکا از برجام این رایزنی‌ها سبب شده است تا مقامات ایران، روسیه، چین، انگلیس، فرانسه و آلمان به‌علاوه اتحادیه اروپا با یکدیگر دیدارهایی داشته باشند.
یکی از این دیپلمات‌های اروپایی با تاکید بر اینکه روسیه و چین باید مشارکت بیشتری در این زمینه داشته باشند، اظهار داشت: ما باید آنها (ایران) را از تصمیمشان منصرف کنیم اما اجازه دهید به صراحت بگویم که تحمل ما در موضوع هسته‌ای صفر است.
یک منبع اطلاعاتی غربی نیز تصریح کرد: ارزیابی ما این است که ایران هنوز نمی‌خواهد توافق را کنار بگذارد.
اما یک منبع ایرانی نیز گفته که تهران تردید دارد کشورهای اروپایی بتوانند برای حفظ توافق کاری انجام دهند.
پس از اعلام تصمیم جدید ایران برای عبور از محدودیت‌های هسته‌ای‌اش در برجام، مقامات ارشد اروپا گفته‌اند که آنها تا زمان ارائه گزارش آژانس بین‌المللی انرژی اتمی درباره ایران منتظر می‌مانند و اقدامی نخواهند کرد.
انتهای پیام
