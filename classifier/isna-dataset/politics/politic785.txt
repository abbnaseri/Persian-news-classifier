واکنش «ذوالنور» به تحریم «ظریف» و فرماندهان سپاه
رئیس کمیسیون امنیت ملی و سیاست خارجی مجلس با تاکید بر این‌که «تحریم‌های اخیر آمریکا بی‌خاصیت، است» گفت: ظریف تروریست نیست که آمریکا او را تحریم کرده است. هیچ مبنایی برای تحریم ظریف وجود ندارد جز آنکه آمریکایی‌ها به دلیل آگاهی از بی خاصیتی تحریم‌ها دست به هر حرکتی می‌زنند.
حجت الاسلام مجتبی ذوالنوری در گفت‌وگو با ایسنا در واکنش به تحریم برخی فرماندهان سپاه، وزیر خارجه و رهبر معظم انقلاب توسط آمریکا گفت: آقای ظریف نه تروریست است و نه کار قاچاق انجام داده و جزء نیروهای مسلح هم نیست که تحت تحریم قرار بگیرد. این یعنی هیچ مبنایی برای تحریم او وجود ندارد جز آنکه آمریکایی‌ها به این موضوع رسیده که تحریم‌هایشان بی خاصیت است به همین دلیل می‌خواهند دست به هر کاری بزنند تا دیپلماسی ما را تحت تأثیر قرار دهند.
وی توضیح داد: ترامپ فکر می‌کند با خروج از برجام همه اروپا پشت سرش خواهد رفت و می‌تواند اجماع جهانی علیه ما درست کند حال اینکه بعد از هر سفر مقامات آمریکا به هر کشوری، مقامات ایرانی بلافاصله با سفر به آن کشور اقدامات آنها را خنثی می‌کردند. دیپلماسی ما فعال‌تر شد حالا آنها در مواجهه می‌خواهند محدودیتی برای ما ایجاد کنند کاری که بیخود و بیجا است چون طبق قوانین بین‌المللی نمی‌توانند ارتباطات بین‌المللی مقامات و دیپلمات‌های ما را محدود کنند.
ذوالنور ادامه داد: در سفرهای دیپلمات‌های ما یک کشور میزبان و ما میهمان هستیم، این کشور میزبان است که پذیرای دیپلمات‌های ماست و طبیعتاً کشور ثالث نمی‌تواند در این امر مداخله کند جز آنکه اثبات شود طرف جنایتکار جنگی است و از طرف اینترپل و راههای دیگر بخواهند او را دستگیر کنند در غیر این صورت بر اساس هیچ قانونی نمی‌تواند جلوی رفت و آمدهای دیپلمات‌های ما را بگیرد.
وی تاکید کرد: رفت و آمدهای دیپلمات‌های ما و وزیر خارجه مثل سابق و پرشورتر از گذشته انجام می‌شود این هم بر افتضاحات آمریکایی‌ها اضافه خواهد کرد.
رئیس کمیسیون امنیت ملی و سیاست خارجی مجلس همچنین با تاکید بر اینکه «آمریکایی‌ها از مدت‌ها قبل تحریم‌ها را علیه ایران آغاز کرده و آن را ادامه می‌دهند» گفت: آنها نیروی قدس سپاه را به بهانه‌ای تحریم کردند و از قبل آن به سپاه فشار آوردند و سپاه را کامل تحریم کردند. در آغاز سال جدید هم تحریم سپاه عملیاتی شد که در واکنش نمایندگان مجلس در یک جلسه علنی در حمایت از سپاه، لباس سبز رنگ سپاه را پوشیدند و بعد از آن دشمن نتیجه عکس گرفت.
وی افزود: اکنون ترامپ با اعمال تحریم‌های جدید همچون کسی است که در بشقاب میوه‌اش خیاری را پوست کنده و خورده اما هنوز گرسنه است و پوست خیار می‌خورد. دیگر چیزی نمانده که آمریکایی‌ها بخواهند تحریم کنند. آنها فرمانده ۵ منطقه دریایی سپاه را تحریم کردند حال اینکه سپاهیان پولی در خارج از کشور ندارند که بخواهند جابجا کنند. حساب‌های شخصی‌شان هم همان حقوق در سطح متوسط جامعه است و چیز بیشتری در آن نیست. حساب‌های سازمان هم داخلی و چند امضایی است و در خیلی از موارد حساب‌ها به اسم فرماندهی نیست.
ذوالنور ادامه داد: آنها مقام معظم رهبری را تحریم کردند انگار که قبل از آن، ایشان ماهی یک بار به آمریکا و خارج از کشور رفته و حالا با این تحریم نمی‌توانند بروند. یا اینکه حساب بانکی دارند و کالا جابجا می‌کنند. این تحریم یعنی دیوانه‌ای وارد اوت شده و خودش هم نمی‌داند چه می‌کند، ولی کاری بی خاصیت و بی نتیجه و بی ثمر باشد پشت آن تنها فرد سبک مغز و بی خردی است که نمی‌داند جه کاری را انجام می‌دهد.
وی تاکید کرد: تحریم کار بی خاصیت و صرفاً در مقابله با فضاحت آمریکایی‌ها بعد از سقوط پهپاد جاسوسی با آتش پدافند سپاه انجام شد. این کار رابرای تسکین آلامشان انجام می‌دهند.
رئیس کمیسیون امنیت ملی و سیاست خارجی مجلس با اشاره به تشکر اخیر ترامپ از ایران گفت: بعد از سرنگونی پهپاد جاسوسی آنها با ژست آماده باش نظامی القای عملیات نظامی انجام دادند که بعد از چند روز فروکش کرد بعد از ما معذرت خواهی و تشکر کردند که هواپیمای جاسوسی آنها با ۳۵ سرنشین را سرنگون نکردیم. اینها همه نشان می‌دهد که امروز جمهوری اسلامی در موضع اقتدار قرار دارد و حنای آنها بی رنگ شده است و نتوانستند به اهدافشان دست پیدا کنند. درست است که این تحریم‌ها باعث فشار بر ما می‌شود اما از طرف دیگر با اتکا به خود، روز به روز دوام‌آوری و تاب آوری ما بیشتر شده و کارها بهتر صورت می‌گیرد.
انتهای پیام
