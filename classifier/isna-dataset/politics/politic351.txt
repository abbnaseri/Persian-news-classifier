ترامپ در واکنش به افزایش ذخایر اورانیوم غنی‌شده ایران: خوب نیست! 
رئیس‌جمهور آمریکا مدعی شد که ایران پیش از رسیدن او به مقام ریاست جمهوری آمریکا در حال تخطی از توافق هسته‌ای بوده است.
به گزارش ایسنا، دونالد ترامپ، رئیس جمهور آمریکا در صفحه توییترش نوشت: ایران خیلی پیش از آن‌که من رئیس جمهور شوم از توافق هسته‌ای ۱۵۰ میلیارد دلاری (به علاوه ۸/۱ میلیارد دلار نقدی) با آمریکا و کسان دیگری که هیچ چیزی نپرداختند، تخطی می‌کرده است. اکنون هم ذخایرشان از حد معین گذشته است. این خوب نیست!
رئیس جمهور آمریکا پیش از این پیام توییتری در واکنش به عبور ذخایر اورانیوم غنی‌سازی شده ایران از مرز ۳۰۰ کیلوگرم گفت: آن‌ها می‌دانند که چه کار می‌کنند، می‌دانند که با چه چیزی بازی می‌کنند و من فکر می‌کنم که آن‌ها با آتش بازی می‌کنند. بنابراین هیچ پیامی به هیچ وجه برای ایران ندارم.
ایران در پی تعلل شرکای اروپایی برجام در عمل به تعهداتشان برای کاهش تأثیر تحریم‌ها اخیراً اعلام کرد که در دو گام تعیین شده سطح تعهدات برجامی‌اش را کاهش خواهد داد.
سخنگوی آژانس بین‌المللی انرژی اتمی روز دوشنبه در بیانیه‌ای اعلام کرد: یوکیا آمانو،  مدیر کل آژانس بین‌المللی انرژی اتمی به اطلاع شورای حکام رسانده است "آژانس در یکم ژوئیه، عبور ذخایر اورانیم غنی‌سازی شده ایران از محدودیت‌های توافق هسته‌ای را تأیید می‌کند".
وزیر امور خارجه کشورمان روز گذشته در توئیتر خود با تأکید بر اینکه ایران توافق هسته‌ای برجام را نقض نکرده است، در تبیین علت این امر، به پاراگراف ۳۶ برجام اشاره کرده است.
ظریف با اشاره به خروج آمریکا از برجام و استناد ایران به پاراگراف ۳۶ در به جریان انداختن ادامه مسیر، نوشت: ما ضمن محفوظ بودن حقوقمان، به کشورهای E3+2[ سه کشور اروپایی، چین و روسیه] چند هفته فرصت دادیم. ما پس از ۶۰ هفته نهایتاً دست به اقدام زدیم.
وزیر امور خارجه کشورمان تصریح کرد، به محض آنکه کشورهای اروپایی به تعهدات خود عمل کنند، ایران متقابلاً اقدامات معکوس به عمل خواهد آورد.
طبق بند ۲۶ برجام، در صورت عدم پایبندی طرف مقابل به تعهدات، ایران حق دارد اجرای تعهدات خود را به شکل کلی یا جزئی متوقف کند.
بر اساس بند ۳۶ برجام اگر موضوع اختلافی با طی مراحل این بند فیصله نیافت شاکی می‌تواند این امر را به عنوان مبنای توقف کلی و یا جزئی اجرای تعهدات اش وفق برجام قلمداد کرده و یا به شورای امنیت سازمان ملل متحد ابلاغ کند که معتقد است موضوع مصداق "عدم پایبندی اساسی" به شمار می‌آید.
انتهای پیام
