رشد یک درصدی طلاق در لرستان نسبت به سال گذشته
رئیس‌کل دادگستری استان لرستان به رشد یک درصدی طلاق در استان نسبت به سال گذشته اشاره کرد و افزود: خرم‌آباد با هزار و ۸۰ طلاق و بروجرد با بیش‌از ۶۰۰ طلاق بیشترین آمار طلاق در استان را دارند.
به گزارش ایسنا، جعفر بدری در گردهمایی فصلی ائمه جمعه استان لرستان که در بیت نماینده ولی‌فقیه در استان لرستان برگزار شد، با تاکید بر جلوگیری از افزایش آمار قتل و ناامنی استان، اظهار کرد: متأسفانه از ابتدای سال‌جاری در استان شاهد افزایش آمار قتل در استان نسبت به مدت مشابه سال قبل بودیم کمااینکه دستگاه قضائی استان لرستان برخوردها و احکام سنگینی را در این راستا در نظر گرفته است.
وی به رشد یک درصدی طلاق در استان اشاره کرد و افزود: آمار طلاق در سال ۹۷ تعداد ۳۴۰۰ بود که خرم‌آباد با ۱۰۸۰ طلاق رتبه اول را داشت و بروجرد با بیش‌از ۶۰۰ طلاق رتبه دوم را دارد.

بدری با اشاره به وضعیت زندان‌های استان، اضافه کرد: با توجه به عفو ۲۲ بهمن یک چهارم زندانیان آزاد شدند اما در حال حاضر با تراکم زندانیان مواجه هستیم.

رئیس‌کل دادگستری لرستان با تاکید بر این‌که دستگاه قضائی به خیلی از مسائل وارد شده است، بیان کرد: دستگاه‌ها باید نسبت از بیان شفافیت عملکرد استقبال کنند اما متأسفانه برخی از دستگاه‌ها از شفاف‌سازی استقبال نمی‌کنند.

وی با بیان اینکه پرونده تخلف برخی شوراهای شهر و شهرداری‌ها در حال بررسی است، ادامه داد: در مورد مسائل شهرداری‌ها و به ویژه در الشتر، شهردار و سه نفر از اعضای شورای شهر متهم هستند.
بدری در خصوص اتهامات عضو شورای شهر بروجرد گفت: در بروجرد یکی‌از اعضای شورای شهر با پیمانکاران تبانی کرده و اکنون بازداشت است.
رئیس‌کل دادگستری لرستان با تاکید بر این‌که در دستگاه قضائی لرستان قضات خوب و صالح داریم، تصریح کرد: ۹۰ درصد قضات لرستان بومی هستند و تمام وقت خود را بر احقاق حقوق مردم متمرکز می‌کنند.
وی در خصوص کمبود پاسگاه در بخشی از مناطق استان، اظهارکرد: چارت نیروی انتظامی مربوط به گذشته است و متناسب با جمعیت وضعیت فعلی نیست.

وی با بیان اینکه در مرکز ماده ۱۶ خرم‌آباد ۴۰۰ معتاد نگهداری می‌شود، ادامه داد: عمدتاً معتادان خودمعرف در این مرکز نگهداری می‌شوند کما اینکه متجاهرین بدترین شکل معتادان هستند و برای پاکسازی شهر از معتادان متجاهر این افراد نیز به مرکز ماده ۱۶ انتقال داده شدند.
بدری با بیان این‌که ۱۱۰۰ نفر از زندانیان به جرم خرید و فروش و حمل مواد مخدر زندانی هستند، افزود: در رابطه‌با اسلحه مجازات‌های سنگینی در نظر گرفته می‌شود و در یک مورد قاچاق اسلحه ۱۲ سال زندانی در نظر گرفته شد.
رئیس‌کل دادگستری لرستان با تاکید بر این‌که ما نسبت به نهادهای حاکمیتی حساس هستیم، خاطرنشان کرد: در جریان تخریب نهادهای در بروجرد دو نفر از افرادی‌که نهادهای حاکمیتی و مسئولان را تخریب می‌کردند دستگیر و در حال حاضر در زندان هستند.
 انتهای پیام
