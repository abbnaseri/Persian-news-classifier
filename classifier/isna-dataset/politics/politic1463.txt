موضع رهبر معظم انقلاب در دیدار نخست وزیر ژاپن دولت آمریکا را تحقیر کرد
دبیر شورای نگهبان گفت: موضع رهبر معظم انقلاب در دیدار نخست وزیر ژاپن، دولت آمریکا را تحقیر کرد و در تاریخ ماندگار شد.
به گزارش ایسنا، آیت‌الله احمد جنتی دبیر شورای نگهبان صبح امروز (چهارشنبه، ۲۹ خرداد ۱۳۹۸) در نطق پیش از دستور خود در جلسه این شورا گفت: برخی رخدادها و شخصیت‌ها نام‌شان در تاریخ همواره ماندگار بوده و هست؛ از جمله این شخصیت‌های بزرگ، جناب حمزه سیدالشهدا (ع) و حضرت عبدالعظیم حسنی (ع) هستند که نام‌شان در تاریخ اسلام ماندگار شده است.
 وی در ادامه سخنان خود به دیدار اخیر نخست وزیر ژاپن با رهبر معظم انقلاب اشاره کرد و اظهار داشت: همانطور که نمایندگان محترم مجلس در بیانیه تشکرآمیز خود مطرح کردند، نوع رفتار رهبر انقلاب با نخست وزیر ژاپن بر ۳ اصل عزت، حکمت و مصلحت استوار بود.
 جنتی با قدردانی از مواضع قاطعانه و حکیمانه رهبر معظم انقلاب در قبال دولت آمریکا که در دیدار نخست وزیر ژاپن از سوی ایشان مطرح شد، تاکید کرد: مواجهه هوشمندانه مقام معظم رهبری با آمریکایی‌ها یادآور این جمله حضرت امام بود که می‌فرمودند "آمریکا هیچ غلطی نمی‌تواند بکند." این موضع رهبری، دولت آمریکا را تحقیر کرد و در تاریخ ماندگار شد.
انتهای پیام
