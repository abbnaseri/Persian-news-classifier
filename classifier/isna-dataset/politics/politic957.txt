پورابراهیمی: مشکل آب شرب کرمان برطرف شود
نماینده مردم کرمان در مجلس شورای اسلامی با انتقاد از وضعیت آب شرب کرمان بیان کرد: مشکل آب شرب مردم کرمان در شرایط سخت تابستان هر چه سریع تر برطرف شود.
به گزارش ایسنا، محمدرضا پورابراهیمی نماینده مردم کرمان در مجلس شورای اسلامی در تذکر شفاهی جلسه علنی امروز مجلس گفت: وزیر نیرو در خصوص وضعیت نامناسب آب شرب مردم کرمان و روستاهای اطراف توجه کند، آقای وزیر متاسفانه به دلیلی عدم مدیریت صحیح در تامین آب شرب شهرستان کرمان هم شهر و هم روستاهای اطراف کرمان در این چند روز دچار مشکل جدی شدند.
وی افزود: اکنون تعدادی از اهالی در محله‌های مختلف پیگیر موضوع هستند، با سرعت در جهت برطرف کردن این مشکل آب شرب مردم در این شرایط سخت تابستان اقدام شود.
نماینده مردم کرمان در تذکری به رییس جمهور در خصوص موضوع عدم اجرایی شدن مصوبه شورای حقوق و دستمزد در ارتباط با کارکنان وزارت کشاورزی گفت: علی رغم این مصوبه تا امروز افزایش حقوق کارکنان وزارت کشاورزی توسط سازمان برنامه عملیاتی نشده است، به سرعت ویژه رییس جمهور این موضوع را پیگیری کند.
پورابراهیمی در تذکری به وزیر فرهنگ و ارشاد گفت: اخیرا فیلمی تحت عنوان ما همه باهم هستیم از وزارت ارشاد مجوز گرفته که با بی‌حرمتی به گویش‌های محلی باعث رنجش مردم کرمان شده است. از دادستان کرمان که دستور توقف فیلم را صادر کردند تشکر می‌کنم. وزیر هم با جدیت این موضوع را پیگیری کنند و در جهت توقف اکران این فیلم اقدام کنند.
انتهای پیام  
