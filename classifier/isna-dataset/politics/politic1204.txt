آماده صدور رای پرونده پدیده هستیم
رئیس کل دادگستری استان خراسان رضوی گفت: ما قبول داریم در این استان ممکن است اتفاقاتی رخ دهد؛ برای همین شعبی برای رسیدگی به پرونده‌های خاص ایجاد کردیم.
به گزارش ایسنا، حجت الاسلام علی مظفری در نشست خبری با اصحاب رسانه به مناسبت هفته قوه قضائیه در دادگستری خراسان رضوی با اشاره به عملکرد این مجموعه در استان طی سال گذشته، اظهار کرد: سال ۹۷ مانند سنوات گذشته کمی جدی‌تر از سال‌های قبل تلاش کردیم تا در موضوعات مختلف عملکرد مثبت و مناسبی را ارائه کنیم، یکی از این موارد مساله عمرانی بود که از دغدغه‌های این استان است، زیرا فضای کافی در حوزه اداری در اختیار این استان نبوده است.

وی افزود: سال قبل اقدامات عمرانی در حد مناسبی انجام شد و تا پایان سال گذشته ۴۳ هزار و ۶۶۰ متر مربع برای ساختمان‌های دادگستری اجرا کردیم که ۷۱.۵ میلیارد تومان اعتبار از وجوه قوه‌قضاییه، دولتی و ملی را به خود اختصاص داد.

مظفری با بیان اینکه چند پروژه مهم در حال اجرا است، عنوان کرد: مجتمع قضائی بزرگ در قاسم آباد مشهد در ابعاد ۱۴ هزار متر مربع در دست اقدام است و امیدواریم تا پایان سال به بهره‌برداری برسد که دادگستری کوچکی در آن بخش ایجاد خواهد شد. شهرستان فیروزه نیز دارای دادگاه شده و ساختمان جدید در این شهرستان در حال ساخت است. مجموعه‌های حدود ۸ شهرستان نیز گسترش داشته که طی این هفته همه این موارد افتتاح خواهد شد.

رئیس کل دادگستری استان خراسان رضوی گفت: یکی از مشکلات استان کمبود نیروی قضائی و اداری است، در چند سال اخیر ۳۴۶ نفر در بخش قضائی جذب کرده‌ایم که این رقم متناسب با نیروی چند استان است. در مقابل بازنشسته و انتقالی نیز داشته‌ایم. در مجموع ۱۹۰ نفر بر تعداد قضات این مجموعه و ۱۰۹ کارمند توازن مثبت شده است. البته جذب نیروی دولتی نیاز به مجوز دولت دارد اما همکاری خوبی با ما نشده و دولت مجوز جذب نداده است، ما مجوز جذب ۳۰۰۰ نیروی اداری داریم و هر قاضی نیاز به ۴ کارمند دارد. ما نیاز به حدود ۶۰۰ کارمند در این استان داریم که کار آموزش آن‌ها تمام شده، آزمون را گذرانده‌اند و تنها منتظر مجوز دولت هستند.

وی ادامه داد: یکی از دغدغه‌های مردم اطاله دادرسی است. این استان به تبع سیاست‌های ابلاغی ریاست قوه‌قضاییه و برنامه‌های سال‌های قبل، این مسائل را به عنوان محور فعالیت‌های خود قرار داده است. با وجود اینکه در کل کشور پرونده‌های وارده زیاد شده و این موجب افزایش تعداد پرونده‌های هر شعبه می‌شود، خوشبختانه ما در استان تلاش کردیم تا در خصوص اطاله دادرسی اقدامات خوبی انجام دهیم. موجودی ما ۳۰۰ هزار پرونده بود که تا پایان سال ۹۷ به ۱۴۷ هزار مورد رسیده و زمان دادرسی به همین تناسب در استان کاهش داشته است.

مظفری بیان کرد: در دادسرا میانگین فرصت رسیدگی در استان ۲۹ روز، در دادگاه‌ها هر پرونده ۸۹ روز و تجدیدنظر نیز ۹۴ روز فرصت رسیدگی دارد. متوسط زمان دادرسی ما در سال ۹۷، ۵۶ روز بوده است. موجودی هر شعبه در گذشته تا ۸۰۰ پرونده بود اما امروز این رقم به زیر ۲۰۰ مورد در هر شعبه رسیده است، امسال تلاش می‌کنیم که این میزان کمتر نیز باشد، در سال ۹۷ یک میلیون و ۲۶۴ هزار و ۵۷۲ پرونده وارده داشتیم که ۳۰۰ هزار مورد هم در شورای حل اختلاف بوده است. میزان پرونده‌های مختومه نیز یک میلیون و ۲۷۵ هزار و ۷۰۷ پرونده شده است.

رئیس کل دادگستری استان خراسان رضوی اضافه کرد: کاهش موجودی یکی از دغدغه‌های ماست، تلاش می‌کنیم موجودی پرونده‌ها به صفر برسد، یعنی تلاش شود هر زمان پرونده‌ای ارجاع شد، رسیدگی شود. این مساله با توجه به کمبود نیروی اداری است اما ما تلاش می‌کنیم. کاهش ورودی در اختیار دستگاه قضائی نیست اما تلاش داریم در این جهت نیز موفق باشیم. این استان قریب به ۴ درصد کاهش ورودی داشته است. البته در محاکم حقوقی به جهت گرانی‌ها و مسائل اقتصادی ۳۶ درصد ورودی ما افزایش داشته است. اگر این نابسامانی قیمت‌ها نبود، کاهش ورودی ما بیشتر از این حد بود.

وی با اشاره به اینکه رسیدگی عادلانه از اولویت‌ها و دغدغه‌های ما در استان است و تلاش داریم رسیدگی‌ها بر اساس قانون صورت گیرد، تصریح کرد: نظارت‌های مختلفی در درون سازمان پیش‌بینی شده که این مساله در استان نیز اعمال می‌شود. نظارت مردمی نیز برای ما ارزشمند است و اگر مشکلاتی را مطرح کنند، آن را پیگیر شده و برطرف خواهیم کرد.
مظفری بیان کرد: در سال حدود ۴۰۰۰ پرونده به صورت فوق العاده نظارت می‌شود. دوشنبه‌ها گروهی از مسئولان دستگاه قضائی استان با ارتباط با مردم و وکلا به صورت مستقیم از نو پرونده را بررسی می‌کنیم و از این تعداد شاید ۲۰ مورد ایراد داشته است. در این استان بعد از اجازه رئیس قوه‌قضاییه برای تشکیل دادگاه ویژه جرایم اقتصادی، یک شعبه در این استان راه‌اندازی شد که اخبار برگزاری آن هم در حال مخابره است.

مظفری با بیان اینکه در دوره آمادگی صدور رأی برای پرونده پدیده هستیم، عنوان کرد: ان‌شاءالله بعد از هفته قوه‌قضاییه این پرونده تعیین تکلیف می‌شود. برخی در خصوص این دادگاه اقدام به شایعه‌پراکنی کرده‌اند. دادگاه تلاش داشته تا در یک فضای آرام پرونده را مطالعه کند و به یک حکم عادلانه برسد. این اطمینان را به مردم و ذی‌نفعان این مجموعه می‌دهیم که هدف اصلی این محاکم حفظ حقوق افراد است. در درجه اول حقوق آن‌ها رعایت می‌شود و در مرحله بعدی مجازات خواهد بود. هدف از مجازات هم احقاق حقوق مردم است.
رئیس کل دادگستری استان خراسان رضوی افزود: ستاد تدبیر نیز به این جمع‌بندی رسیده که خواسته‌های خود را به دادگاه اعلام کند که در رابطه با شرکت چه تصمیمی گرفته شود، امیدواریم دادگاه این موارد را در رأی خود نیز لحاظ کند.
وی با تاکید بر اینکه دستگاه قضائی از فعالان اقتصادی حمایت می‌کند، افزود: از چند سال قبل کمیته ویژه‌ای در این خصوص تشکیل شد و امسال این کمیته با عنایت استاندار به خوبی کار خود را پیش می‌برد. دستگاه قضائی تلاش دارد تمام موانع کسب و کار را بردارد و از تعطیلی بسیاری از کارخانه‌ها و کارگاه‌ها جلوگیری کند. به استاندار نیز این اطمینان را می‌دهیم که به پیشبرد این مثلث اقتصادی کمک کنیم و از آن حمایت داریم، دادگاه ویژه جرایم اقتصادی برکات زیادی داشته و برای نخستین مرتبه مشاهده شد که بعد از صدور حکم در یک پرونده دیگر مردم از تصمیم دستگاه قضائی حمایت کردند.

وی با اشاره به اینکه ما اهتمام ویژه‌ای برای سالم‌سازی دستگاه خود و سایر دستگاه‌های استان داریم، ادامه داد: در این خصوص هیچ اغماضی از هیچکس نداشته‌ایم، به نسبت همکاران سالم این استان از بیش از ۹۰۰ قاضی و ۴ هزار کارمند تعداد اندکی دچار مساله بودند. تعداد تشویقی‌های این استان از مرکز و استان نشان می‌دهد که عناصر سالم بسیار زیاد است و عناصر فاسدی بودند که امروز شاهد چنین نیروهایی نیستیم.

رئیس کل دادگستری خراسان رضوی اضافه کرد: در سراسر استان این برنامه سالم‌سازی و برخورد با عناصر فاسد با جدیت پیگیری خواهد شد، خود سازمان‌ها نیز باید کمک کنند و نباید مانع‌تراشی صورت گیرد. خوشبختانه با حضور استاندار، به این مساله کمک شده و خیلی راحت به مسائل وارد شده‌ایم.

مظفری خاطرنشان کرد: در برخی از شبکه‌های اجتماعی دامن زده می‌شود که امنیت نیست، فساد هست و....، ما قبول داریم در این استان ممکن است اتفاقاتی رخ دهد؛ برای همین شعبی برای رسیدگی به پرونده‌های خاص ایجاد کردیم.

وی اضافه کرد: در حوزه مدیریت استان برای این منظور یک معاونت برای پرونده‌های خاص تشکیل شد که در کوتاه‌ترین زمان این موارد رسیدگی می‌شود. به گواهی مراجع رسمی کشور و استان، جرایم در این قسمت کاهش داشته است. در حال حاضر هیچ پرونده در حال رسیدگی که مورد ویژه‌ای باشد، نداریم.

رئیس کل دادگستری استان خراسان رضوی بیان کرد: آئین‌نامه اجرایی رسیدگی به مسئولان در خود قوه‌قضاییه در ریاست تشکیل شده و تا دو ماه دیگر به صورت رسمی کار آن آغاز خواهد شد. احیاناً اگر جایی احساس شد که کتمانی بوده هیأتی از تعدادی از قضات واجد شرایط تعیین شده که بررسی می‌کنند.

وی اضافه کرد: آقای اژه‌ای فرمودند که تعداد زیادی یعنی ۱۰ درصد قضات ما در کل کشور مورد تشویق قرار گرفته‌اند. این ۱۰ درصد بیش از ۴ تا ۵ هزار نفر می‌شود. آن تعداد اندک قضات مشکل‌دار جزو افتخارات بوده که با عناصری که نباید باشند، برخورد شده است. سهم استان ما یک یا دو نفر بوده و در یکی دو سال اخیر این مورد بسیار نادر بوده است.

مظفری با اشاره به اینکه برای آقای مطهری پرونده قضائی در این استان تشکیل نشد، تصریح کرد: پیشگیری از سخنرانی ایشان بود که تمام شد و پرونده‌ای تشکیل نشده است. ایشان نگرانی‌هایی مطرح کرده بوده که مربوط به استان نیست و باید در مرکز رسیدگی شود. آن زمان دغدغه‌هایی مطرح شد که اگر آن سخنرانی انجام شود، یک‌سری مشکلاتی را در پی خواهد داشت، آن موضوع حل شد و پرونده‌ای تشکیل نشد.
 انتهای پیام
