فلاحتی: ناوهای هواپیمابر و زیردریایی‌های نظامی آمریکا دیگر هیچ رعبی ایجاد نمی‌کند
یک عضو کمیته آموزش و پرورش کمیسیون آموزش مجلس با بیان اینکه «مردم از فشار اقتصادی در ستوه هستند» گفت: مردم به خاطر آرمان‌شان مشکلات را تحمل می‌کنند اما فساد در عرصه اقتصاد، تجارت و فرهنگ را هرگز برنمی‌تابند.
به گزارش ایسنا، فرهاد فلاحتی در جلسه علنی امروز (سه‌شنبه) مجلس شورای اسلامی در نطق میان دستور اظهار داشت: در جهان معاصر شاهد به بن‌بست رسیدن سیاست‌های کدخدای جهان هستیم. علیرغم هیبت پوشالی آمریکا، مجسمه به ظاهر قدرتمند او در حال خرد شدن است. ضرر آن متوجه کشورهای پیرامونی و برد این شکست از آن کشورهای مستقل و ظلم‌ستیز است. ما مفتخریم که هژمونی فرهنگی اسلام را در جهان بنا نهاده و معادلات مهم عرصه بین‌المللی را رقم می‌زنیم. پیروزی مقاومت عراق، سوریه، لبنان و فلسطین، حفظ تمامیت ارضی کشورهای همسایه و ساقط شدن پهپاد فوق پیشرفته آمریکا همه نشانه نقش مؤثر جمهوری اسلامی است.
نماینده مردم قائنات در مجلس با بیان اینکه معامله قرن به راحتی جوش نمی‌خورد، گفت: دیگر ناوهای هواپیمابر و زیردریایی‌های نظامی آمریکا هیچ رعبی ایجاد نمی‌کند. دیگر جان بولتون هم نمی‌تواند ترامپ را وادار به عملیات روانی کند زیرا از آمریکا نامی مانده و ایران نیز کشور ۴۰ سال قبل نیست.
این عضو کمیسیون آموزش و تحقیقات مجلس ادامه داد: نظام اسلامی ایران به بلوغ ۴۰ سالگی رسیده است. اگرچه لطمات و صدمات فراوان از جانب استکبار دیده‌ایم، اما به قوه‌ای دانا و کشوری توانا بدل شده‌ایم که در رشد علم و فناوری، تربیت نیروی انسانی ماهر، تولید ثروت و دانش به اذعان نهادهای بین‌الملل در رتبه ۱ تا ۱۵ جهان قرار گرفته‌ایم اما از آسیب‌های جدی در رنج هستیم. گاهی با مدیریت‌های غلط یا اقدامات مفرط باعث فشار مضاعف بر ملت می‌شویم.
فلاحتی با بیان اینکه «مردم از فشار اقتصادی در ستوه هستند» تصریح کرد: مردم به خاطر آرمان‌شان مشکلات را تحمل می‌کنند اما فساد در عرصه اقتصاد، تجارت و فرهنگ را هرگز برنمی‌تابند. دولت می‌گوید در تحریم هستیم و اقتصاد در تنگناست، همه این‌ها درست است اما آیا ولنگاری فرهنگی هم زاییده تحریم است؟ خیر زاییده تهاجم است. راه مقابله با تهاجم همکاری با دشمن است یا برنامه‌ریزی داخلی؟
وی افزود: رهبری و ملت به سند ۲۰۳۰ محکم "نه" گفتند اما برخی مسئولان در خلوت کار دیگر می‌کنند. زیرا باورهایشان پیاده‌سازی ۲۰۳۰ در همه ابعاد آن است. هنوز نه صدا و سیما، نه روزنامه‌ها و نه خبرگزاری‌ها به ابعاد سند جامع ۲۰۳۰ نپرداختند.
فلاحتی در بخش دیگر از نطق خود اظهار داشت: تنها صدای رسای ولایت است که ما را هشدار می‌دهد.
نماینده مردم قائنات و زیرکوه در مجلس در پایان نکاتی در مورد جاده‌های قائنات و زیرکوه و همچنین پادگان قائنات خطاب به مسئولان مربوطه بیان کرد.
انتهای پیام
