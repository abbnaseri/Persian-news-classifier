حسن‌پور:‌ اولین خواسته‌ ما از دولت سامانه رصد کالاست
یک عضو کمیسیون برنامه و بودجه مجلس بیگلری گفت: برابر قانون مبارزه با کالا و قاچاق ارز، اولین خواسته‌ی ما از دولت سامانه رصد کالاست. دولت موظف بود که سامانه‌ای را تعریف کند که کالا از مبدا تا مقصد رصد شود. متأسفانه این اقدام هنوز عملیاتی نشده است.
به گزارش ایسنا، شهباز حسن‌پور بیگلری در جلسه علنی امروز (یکشنبه) مجلس شورای اسلامی در تذکری شفاهی به هیأت رئیسه مجلس گفت: برابر سوگندی که یادت کرده‌اید باید در مورد مسائل روز در ابتدای جلسات صحبت کنید. روز اول تیر روز اصناف است. دیروز جمعی از اعضای مجلس بالاخص هیأت رئیسه در جلسه اصناف حضور داشتند. بهتر بود که در ابتدای شروع جلسه امروز به مسائل و مشکلات اصناف پرداخته می‌شد.
این عضو کمیسیون برنامه و بودجه مجلس افزود: برابر قانون مبارزه با کالا و قاچاق ارز، اولین خواسته‌ی ما از دولت سامانه رصد کالاست. دولت موظف بود که سامانه‌ای را تعریف کند که کالا از مبدا تا مقصد رصد شود. متأسفانه این اقدام هنوز عملیاتی نشده است. مهمتر از آن وظیفه دولت برابر مصوبه مجلس پرداخت جرایمی بوده است که توسط اصناف صورت می‌گیرد.
حسن‌پور خطاب به وزیر اقتصاد گفت: نسبت به مالیات اصناف تجدید نظر کنید. بازاریان و اصناف قلب تپنده اقتصاد کشور هستند. همه می‌دانند که مسائل و مشکلات اقتصادی به بحث اصناف گره خورده و قدرت خرید مردم در جامعه را تحت تأثیر قرار می‌دهد. آقای وکیلی! به دولت بگویید که هماهنگی بیشتری با اصناف داشته باشد.
مسعود پزشکیان در پاسخ به این تذکر گفت: دیروز روز اصناف بود از همه صنوفی که در این وضعیت اقتصادی تلاش می‌کنند کالای باکیفیت تولید کنند تشکر می‌کنم. همچنین از دولت می‌خواهم که که به اصناف کمک کند تا بازار مدیریت شود.
انتهای پیام
