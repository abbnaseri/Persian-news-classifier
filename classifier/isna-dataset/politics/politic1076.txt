ادعای حقوق بشری آمریکا در لغو حمله به ایران یک بلوف از سوی ترامپ است
یک کارشناس مسائل بین‌الملل با بیان این که سرنگونی پهپاد آمریکایی توان بازدارندگی جمهوری اسلامی را نشان داد، گفت: ادعای حقوق بشری آمریکا در لغو حمله به ایران یک بلوف از سوی دونالد ترامپ است.
حسن عابدینی در گفت‌وگو با ایسنا در ارزیابی از تجاوز پهپاد جاسوسی آمریکا به مرزهای سرزمینی ایران که با پاسخ سپاه مواجه شد، گفت: جمهوری اسلامی ایران به صراحت طول و عرض جغرافیایی را که پهپاد مورد هدف قرار گرفته، برای افکار عمومی و تحلیل‌گران نظامی و سیاسی ارائه  کرده است. در این‌که چنین پهپاد جاسوسی که بزرگترین، دوربردترین، گران‌ترین و مدرن‌ترین پهپاد جاسوسی جهان است، تردیدی وجود ندارد اما وقتی وارد حوزه سرزمینی جمهوری اسلامی ایران شده سرنگون هم شده است.
وی با تاکید بر این‌که در این موضوع تردیدی وجود ندارد که پهپاد به مرزهای ایران وارد شده و مورد هدف قرار گرفته است، اظهار کرد: آمریکایی‌ها مدعی شده‌اند که این پهپاد وارد مرزهای سرزمینی ایران نشده اما نزدیک مرزهای ایران بوده، در حالی‌که این ادعای برخی از مقامات آمریکایی‌، مضحکه رسانه‌های آمریکایی قرار گرفته و آن‌ها بیان کردند که فاصله بین مرزهای ایران و آمریکا حداقل 10 هزار کیلومتر است چرا باید این پهپاد جاسوسی 10 هزار کیلومتر از مرزهای آمریکا فاصله بگیرد و  وارد مرزهای ایران شود که ایران  هم آن را سرنگون کند.
این کارشناس مسائل بین‌الملل همچنین بیان کرد:  جمهوری اسلامی ایران به صراحت اعلام کرده که طبق اصل 51 منشور سازمان ملل که دفاع از خود را مشروع می‌داند، طبعا هرگونه تجاوزی به حریم هوایی، زمینی و دریایی خودش را بدون ملاحظه پاسخ می‌دهد، بنابراین طبق قانون بین‌الملل این حق ایران بوده است .
عابدینی خاطرنشان کرد: نکته دیگر در این موضوع توانمندی جمهوری اسلامی ایران در حوزه بازدارندگی است؛ این که پیش از این برایان هوک تاکید کرده بود که موشک‌های ایران با فتوشاپ طراحی شده و واقعی نیستند، حداقل برایان هوک امروز به صراحت می‌تواند تاثیر یک موشک فتوشاپی را بر مجهز ترین پهپاد جاسوسی ببیند.
وی ادامه داد:‌ شاید یکی از اصلی‌ترین دلایلی که آمریکایی‌ها به خود اجازه واکنش نمی‌دهند در دو مساله باشد؛ یکی این‌که حق را با ایران می‌دانند و این پهپاد وارد مرزهای هوایی ایران شده و دوم قدرت بازدارندگی که ایران دارد و می‌دانند اگر دچار خطای محاسباتی شوند قطعا این ایران است که می‌تواند از خودش دفاع کند آن هم با بازدارندگی راهبردی که در حوزه نظامی و سایر حوزه‌ها دارد.  
این کارشناس مسائل بین‌الملل همچنین افزود:  این‌که دونالد ترامپ بر روی موضع موشکی ایران و نیز برخی دیگر از کشورهای اروپایی روی کاهش موشک های ایران و تجهیزات دفاعی فشار می‌آورند، الان مشخص می‌شود که چرا؟ به این دلیل که مرزهای ایران را بی‌دفاع کنند تا براحتی بتوانند در آنجا جولان دهند، لذا اگر ایران سلاح‌های موشکی بازدارنده نداشت آن‌ها براحتی می‌توانستند وارد شده و  در هر کوی و برزن اقدامات جاسوسی مختلف انجام دهند.
عابدینی با اشاره به ادعای ترامپ در مورد این که 10 دقیقه قبل از حمله به دلیل داشتن تلفات 150 نفری ، حمله آمریکا را لغو کرده است، گفت: نانسی پلوسی رئیس مجلس نمایندگان آمریکا به صراحت اعلام کرده که چنین حرفی در جلسه مطرح نشده و بنابراین این ادعا یک بلوف از طرف ترامپ است، از سوی دیگر آمریکایی‌ها خیلی برای حقوق بشر و جان انسان‌ها اهمیتی قائل نیستند که اگر بودند در این مدت بیش از چند هزار نفر در یمن توسط سلاح‌های آمریکایی جان خودشان را از دست دادند و ای کاش نسبت به آن‌ها هم رعایت حقوق بشر می‌شد.
وی یادآور شد: از همه مهم‌تر جمهوری اسلامی ایران فراموش نمی کند که در این چنین ماهی بود که آمریکایی‌ها یک هواپیمای مسافربری ایران را با 290 مسافر در همین منطقه خلیج فارس سرنگون کردند، بنابراین ادعای دفاع از حقوق بشر و حمایت از جان انسان‌ها برای آمریکایی‌ها یک موضوع غیرقابل پذیرش است و مردم دنیا این را نمی پذیرند که آمریکا برای جان بشریت ارزشی قائل باشد.
 انتهای پیام
