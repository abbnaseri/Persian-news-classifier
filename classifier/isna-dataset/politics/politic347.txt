واکنش پزشکیان به اظهارات هیات اماراتی در مورد جزایر ایرانی واقع در خلیج فارس
نایب رئیس مجلس شورای اسلامی کشورمان که به منظور شرکت در دومین همایش بین المللی" پارلمانتاریسم" به مسکو سفر کرده است روز سه شنبه  در جلسه عمومی این همایش در خصوص مهمترین مشکلات و راهکارهای کنونی بین المللی سخنرانی کرد.
به گزارش ایسنا، مسعود پزشکیان در این نشست  به ضرورت تعامل و گفتگو برای قانونگذاری صحیح برای دستیابی به صلح، ثبات و امنیت  و همچنین  تهدیدات و فرصت‌های موجود  در دنیای دیجیتال اشاره کرد و بر ضرورت حفظ منابع طبیعی و توجه به ظرفیتهای جوانان و مبارزه با فقر و بی عدالتی  تاکید کرد. وی در بخش دیگری از  سخنان خود با اشاره به مذاکرات طولانی صورت گرفته در خصوص برجام، اقدامات خلاف عرف و قوانین بین المللی آمریکا پس از خروج از برجام را خاطر نشان و اظهار کرد: آمریکا با خروج از این توافق بین المللی سیاست فشار حداکثری علیه ایران را اتخاذ کرد و کشورهای دیگر را تهدید به عدم رابطه اقتصادی با ایران کرد.
نایب رئیس مجلس ایران همچنین با اشاره به سیاست‌های غلط برخی کشورهای همسایه برای همراهی با آمریکا به اظهارات هیات امارات در مورد جزایر ایرانی واقع در خلیج فارس اشاره کرد و هر گونه ادعای خلاف، غیر واقعی، غیر قانونی و فاقد ارزش سیاسی و جغرافیایی در این زمینه را محکوم و رد کرد و خواستار برقراری امنیت و ثبات از طریق همکاری منطقه‌ای شد. انتهای پیام‌
