سازمان بسیج نیاز به تقویت دارد
رئیس جدید سازمان بسیج مستضعفین گفت: اینکه برخی مواقع گفته می‌شود که مأموریت‌های بسیج متنوع و گسترده است، در شرایطی است که الزامات ایجاد شده در نیازهای انقلاب اسلامی شرایطی را ایجاد می‌کند که ما نمی‌توانیم بی توجه باشیم.
به گزارش ایسنا، سردار غلامرضا سلیمانی صبح پنجشنبه در آئین تکریم رئیس پیشین و معارفه رئیس جدید این سازمان اظهار کرد: تحقق انقلاب اسلامی بزرگترین تحول دوران معاصر محسوب می‌شود که در دستاورد بزرگ نیز به همراه داشت. اولین آن تأسیس نظام اسلامی و دومین دستاورد بزرگ آن تأسیس شجره طیبه بسیج است که در صدر دستاوردهای انقلاب اسلامی قرار دارد.
وی افزود: تأسیس شجره طیبه بسیج محدود به مرزهای جغرافیایی ایران اسلامی نیست، امروز در سوریه، بین النهرین، عراق، سواحل مدیترانه، جنوب شرق شبه جزیره حجار بسیج تجلی یافته است. بسیج در انقلاب اسلامی تشکیلات محسوب می‌شد و در خدمت نظام جمهوری اسلامی ایران این تشکیلات حضور به موقع داشته است.
سلیمانی ادامه داد: در دوره اخیر رسالت بسیج و سازمان بسیج مستضعفین که محور تحرک و خادم بسیجیان است، رسالت سنگینی است. ما با کمک مسئولان و فرماندهان سپاه تلاش خواهیم کرد تحرکی در ادامه مسیری که سردار غیب پرور دنبال می‌کردند، ایجاد کنیم و اگر هم موانع کوچکی وجود داشته باشد آن را برطرف کنیم.
رئیس سازمان بسیج مستضعفین با بیان اینکه این سازمان نیاز به تقویت دارد، خاطر نشان کرد: باید سازمان و ستاد بسیج تقویت شود؛ توجه به بخش‌های دفاعی و امنیتی بسیج مانند تفکیک آموزش و عملیات و یا توجه به ابعاد اجتماعی بسیج و تشکیل معاونت اجتماعی که در دوران سردار غیب پرور تشکیل شد باید در دستور کار قرار بگیرد.
وی گفت: اینکه برخی مواقع گفته می‌شود که مأموریت‌های بسیج متنوع و گسترده است، در شرایطی است که الزامات ایجاد شده در نیازهای انقلاب اسلامی شرایطی را ایجاد می‌کند که ما نمی‌توانیم بی توجه باشیم.
سردار سلیمانی با بیان اینکه مدیریت جهادی فرمول و راهکار اساسی است، تاکید کرد: کار سپاه‌های استانی که درگیر مأموریت بسیج هستند بسیار سنگین است و باید از ظرفیت سپاه‌های استانی برای پشتیبانی از بسیج استفاده کرد.
 رئیس سازمان بسیج مستضعفین گفت: تکلیف همه ما این است که در اجرای تدابیر مقام معظم رهبری اهتمام داشته باشیم و امیدواریم با عمل بتوانیم پاسخگوی حسن اعتماد فرمانده معظم کل قوا باشیم.
وی در پایان عنوان کرد: در بسیج هیچ نقطه‌ای خارج از اولویت و اهمیت قرار ندارد و همه اقشار و سازمان‌ها و رده‌ها و مأموریت‌ها دارای اولویت هستند.
انتهای پیام
