حکیمی‌پور: قانون رسیدگی به دارایی مسئولان بدون اغماض اجرا شود
دبیرکل حزب اراده ملت گفت: امیدواریم به هدفی که از قانون رسیدگی به دارایی مسئولان دنبال می شود، نزدیک شویم تا اثر خود را در ساختار و لایحه های مختلف اجرایی بگذارد.
احمد حکیمی‌پور در گفت‌وگو با ایسنا در پاسخ به این پرسش که ابلاغ قانون رسیدگی به اموال مسئولان تا چه اندازه میزان فساد اداری را کاهش می‌دهد، اظهار کرد: این موضوع مدت زیادی است که مطرح شده است، اما گویا آقای رئیسی قصد دارد که آن را به طور کامل اجرایی کند و اگر این اتفاق رخ دهد گام‌های مهمی در شفافیت و اعتمادسازی برای جامعه برداشته خواهد شد.
وی افزود: اگر این کار خوب پیاده و بدون ملاحظه و اغماض انجام شود، آثار مثبتی خواهد داشت و فضای مناسبی را ایجاد می‌کند. به ویژه که این اقدام کمک خواهد کرد مسئولان پاسخگوی خود و اقدامات اطرافیان خود باشند.
دبیرکل حزب اراده ملت با بیان اینکه امیدوارم به این قانون زیاد تبصره نخورد، اظهار کرد: امیدواریم به هدفی که از این کار دنبال می شود، نزدیک شویم و اثر خود را در ساختار و لایه‌های مختلف اجرایی بگذارد.
وی در پایان با بیان اینکه هدف اصلی در این موضوع باید اعتمادسازی برای افکار عمومی باشد، تاکید کرد: به هر حال افکار عمومی باید در این زمینه به آگاهی های لازم برسند تا شاهد بهبود شرایط اقتصادی و اجتماعی کشور باشند.
انتهای پیام
