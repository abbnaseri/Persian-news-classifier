خالد قدومی: امروز جایی برای بیگانگان در منطقه نیست
نماینده جنبش مقاومت اسلامی فلسطین (حماس) در تهران تاکید کرد: معامله قرن به جایی نخواهد رسید و امروز جایی برای بیگانگان در منطقه نیست.
به گزارش ایسنا، خالد قدومی در نشست فلسطین و طرح آمریکایی معامله قرن اظهار کرد: ترامپ کمتر از روباه نیست و از این روباه چه انتظاری جز فریب و دروغ داریم؟
وی افزود: طرح معامله قرن نفعی برای فلسطینی‌ها ندارد آیا می‌دانید منظور نتانیاهو و ترامپ چیست؟ آنها به دنبال این هستند که مرجعیت جدیدی را ایجاد کنند که دیگر کشوری به نام فلسطین وجود ندارد و مردم فلسطین جزو شهروندان اسرائیل به شمار می‌روند.
نماینده جنبش حماس در تهران گفت: ما در مقاومت به دنبال شکست اهداف رژیم صهیونیستی در فلسطین هستیم خوشبختانه آنها تاکنون موفق نشدند به اهدافشان برسند.
وی درباره جنبه سیاسی این مسئله هم گفت: کل جهان یک مرحله بحرانی را پیش رو دارد یک بحران اقتصادی بدتر از آنچه که در سال ۲۰۰۲ بوده است. الان می‌بینیم جنگ بزرگ در حوزه اقتصادی بین آمریکا و چین است.
قدومی تصریح کرد: بحران اساسی دیگر در سطح تصمیم‌گیری است، کسانی که تصمیم گیر هستند می‌خواهند مرحله جدیدی را راه بیندازند اما بدانند که دیگر یک قطبی نخواهد بود.
وی خاطر کرد: ایران حامی اصلی مقاومت است و ایران جزئی اساسی در تشکیلات مقاومت است. قدس، کل فلسطین و همچنین ایران هدف آن روباه است، اما معامله قرن به جایی نخواهد رسید و امروز جایی برای بیگانگان در منطقه نیست.
انتهای پیام
