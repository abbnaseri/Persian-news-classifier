روسیه اقدام انگلیس در توقیف نفتکش حامل سوخت ایران را محکوم کرد
وزارت خارجه روسیه اقدام نیروهای دریایی انگلیس در توقیف نفتکش حامل نفت ایرانی را محکوم کرد.
به گزارش ایسنا، وزارت خارجه روسیه در واکنش به خبر توقیف نفتکش حامل نفت ایران توسط انگلیس در بیانیه‌ای نوشت: ما توقیف ابرنفتکش با پرچم پاناما توسط دولت جبل‌الطارق و نیروهای دریایی انگلیس در چهارم جولای را محکوم می‌کنیم. توقیف این نفتکش و محموله‌اش تنها منجر به وخیم‌تر شدن شرایط حول محور ایران و سوریه می‌شود.
به گزارش ایسنا، دولت محلی جبل‌الطارق روز پنج‌شنبه در بیانیه‌ای اعلام کرد که تفنگداران نیروی دریایی انگلیس یک نفتکش را که حامل نفت خام به مقصد سوریه بود در سواحل این سرزمین توقیف کرده‌اند.
در این بیانیه آمده است که شواهد کافی نشان می‌داده که مقصد نفتکش گریس ۱، پالایشگاه بانیاس در سوریه بوده است.
خبرگزاری رویترز بر اساس اطلاعات "رفنیتیو ایکون" (وب‌سایتی که مسیر کشتی‌ها را ثبت می‌کند) مدعی شده که این نفتکش از سوی ایران به مقصد سوریه در حال حرکت بوده است.
محمد کاظمی، نایب رئیس کمیسیون حقوقی و قضائی مجلس شورای اسلامی روز گذشته با بیان این‌که انگلستان با توقیف نفتکش ایران مقررات بین‌المللی را نقض کرده است، گفت: ایران می‌تواند در محاکم بین‌المللی در این خصوص علیه انگلستان طرح شکایت کند.
انتهای پیام
