واکنش یک کلمه‌ای «ظریف» به بیانیه کاخ سفید 
وزیر امور خارجه کشورمان صبح روز سه‌شنبه به بیانیه مطبوعاتی کاخ سفید در مورد فعالیت صلح آمیز هسته‌ای ایران  وادعاهایی که در این زمینه مطرح کرده بود، پاسخ داد.
به گزارش ایسنا، محمد جواد ظریف در صفحه شخصی خود در توییتر در واکنش به این بیانیه که در آن آمده است " ایران پیش از انعقاد برجام هم در حال نقض آن بود! "نوشت:«جــدی؟»
بر اساس این گزارش کاخ سفید در بیانیه‌ای به عبور ذخائر اورانیوم ۳.۶۷ درصدی ایران از ۳۰۰ کیلوگرم واکنش نشان داد و  مدعی شد که ایران قبل از حصول برجام هم مفاد آن را نقض کرده است!
در بخشی از این بیانیه آمده است: "حکومت ایران امروز ذخائر اورانیوم خودش را افزایش داد. دادن اجازه غنی‌سازی به ایران در هر سطحی ذیل توافق هسته‌ای اشتباه بود."
در بخش دیگری از این بیانیه آمده است: «ما باید استاندارد دیرینه منع اشاعه را که خواستار غنی‌سازی صفر برای ایران است احیا کنیم. ایالات متحده و متحدان این کشور هرگز به ایران اجازه دستیابی به سلاح هسته‌ای را نخواهند داد.»


انتهای پیام
