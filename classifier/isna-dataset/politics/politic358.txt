غریب آبادی: غنی‌سازی، حق انکارناپذیر ایران است
سفیر و نماینده دائم ایران نزد سازمان ملل و سایر سازمان‌های بین الملی مستقر در وین، در توییتی ضمن تاکید بر "حق انکارناپذیر ایران برای غنی سازی اورانیوم" به نقل قولی از رئیس جمهور پیشین آمریکا اشاره کرد که گفته بود، برچیدن برنامه هسته‌ای ایران، جزء رویاهای دست نیافتنی مقامات آمریکایی است.
به گزارش ایسنا، کاظم غریب آبادی تاکید کرد که اما آمریکا هرگز به این رویا دست نخواند یافت.
وی ادامه داد: غنی سازی، یک حق انکارناپذیر هر عضو معاهده عدم اشاعه است. این حق توسط هیچ کشوری اعطاء نمی‌شود که بتواند بعداً آن را پس بگیرد.
این دیپلمات ایرانی اظهار کرد: مواضع مقامات آمریکایی در این موضوع، من را به یاد صحبت‌های اوباما در مجمع "سابان" در دسامبر ۲۰۱۳ می‌اندازد که گفت: "اکنون، شما بحث‌هایی را می‌شنوید که می‌گویند ما نمی‌توانیم هیچ گونه غنی‌سازی را در خاک ایران قبول کنیم. هر کسی می‌تواند دنیای ایده‌آلی را تجسم کند که در آن ایران بگوید ما تمامی اجزاء و تاسیسات هسته‌ای خود را نابود می‌کنیم و شما فقط نام آن‌ها را ببرید. چیزهای بسیاری وجود دارند که من می‌توانم تصور کنم و البته عالی خواهند بود. می‌توانم دنیایی را تصور کنم که در آن کنگره هر لایحه‌ای را که ارائه کنم، تصویب کند (خنده حضار). اما آنان (ایران) به درجه‌ای از چرخه (هسته ای) و دانش رسیده‌اند که ما قادر به از بین بردن آن نیستیم."
انتهای پیام
