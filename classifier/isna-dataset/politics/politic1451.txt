سفربه ایران بدون ثبت در پاسپورت/فیلم های بدون سند آمریکا از نفتکشها/توضیحی درباره مشتریهای نفتی
اعضای کابینه دوازدهم در حاشیه جلسه امروز (چهارشنبه) بیست و نهم خرداد ماه ۱۳۹۸ هیات وزیران در حیاط دولت با حضور در جمع خبرنگاران به سوالاتشان پاسخ دادند.
به گزارش ایسنا، حجت الاسلام و المسلمین حسن روحانی در جلسه امروز هیات دولت، توقف برخی اقدامات در چارچوب بندهای ۲۶ و ۳۶ برجام را به رغم تبلیغات ناصحیح بعضی کشورها، حداقل اقدام تهران در واکنش به نادیده گرفتن روح اصلی برجام از سوی برخی طرف ها دانست و تاکید کرد: آمریکا با اقدامات خود علیه ملت ایران، به جنایت علیه بشریت و تروریسم اقتصادی دست زده است.
همچنین مشروح گفت‌وگوهای عبدالناصر همتی رییس بانک مرکزی، بیژن نامدار زنگنه وزیر نفت، امیر حاتمی وزیر دفاع، علی ربیعی سخنگوی دولت، محمود حجتی وزیر جهاد کشاورزی، سید جواد حسینی سرپرست وزارت آموزش و پرورش و محمد اسلامی، سعید نمکی وزیر بهداشت وزیر راه و شهرسازی با خبرنگاران را می‌توانید در لینک‌های زیر دنبال کنید.

هزینه تولید دامداران افزایش یافته است
محمود حجتی وزیر جهاد کشاورزی با بیان اینکه تولید محصولات لبنی در کشور بیشتر شده است، گفت: سازمان حمایت از مصرف کننده باید قیمت تمام شده شیر را تعیین کرده و آن را ابلاغ کند. در بازار هم باید نظارت بیشتری وجود داشته باشد. وی درباره دلایل افزایش قیمت لبنیات، اظهار کرد: تولید لبنیات ما بیشتر شده است و دامداران شیر را بر اساس قیمت سازمان حمایت از مصرف کننده عرضه می‌کند، اما باید در بازار نظارت بیشتری وجود داشته باشد.

سفر گردشگران به ایران از این پس بدون ثبت در پاسپورت خواهد بود
علی ربیعی سخنگوی دولت گفت که با دستور رییس جمهور از این پس گردشگران خارجی بدون مهر فیزیکی و ثبت در پاسپورت می‌توانند به ایران سفر کنند. وی توضیح داد: برای جذب بیشتر گردشگران خارجی و اینکه ایالات متحده آمریکا متاسفانه در برنامه های تروریستی اقتصادی که دنبال می‌کند، شرایطی ایجاد کرده که هرکس به ایران می آید ممکن است به نحوی بترسند و بعدها دچار مشکل یا تحریم شوند، امروز آقای روحانی دستور دادند که این گردشگران بدون مهر فیزیکی و ثبت در پاسپورت به ایران آیند که قرار است در همه فرودگاه های ما اجرا شود.

فیلم‌های آمریکایی‌ها از نفتکش‌ها سندیتی ندارد
امیر حاتمی وزیر دفاع گفت: فیلم‌هایی که از سوی آمریکایی‌ها درباره حمله به نفتکش‌ها در دریای عمان رخ داده و آن را به ایران نسبت داده‌اند، هیچ سندیتی ندارد. وی اظهار کرد: خیلی معلوم نیست تاریخ این فیلم‌ها برای چه زمانی است؟ بعد از حمله به نفتکش‌ها شناورهای ما به منطقه رفتند و اقدامات متعددی انجام داده و محیط را امن کردند. می‌شود از هر کدام از این اقدامات، فیلم گرفته شود و به شکل خاصی منتشر شود اما این نوع فیلم‌ها هیچ گونه سندیتی ندارد.

من نگفتم مشتری‌های نفتی ما جاسوس هستند
بیژن نامدار زنگنه وزیر نفت گفت: من نگفتم مشتری های ما جاسوس هستند، بلکه گفتم کسانی که به ما مراجعه می‌کنند به اسم خرید نفت به قصد اینکه اطلاعاتی از چگونگی فروش نفتمان پیدا کنند به سمت ما می‌آیند و ما این را می‌دانیم.

نرخ نیمایی حذف نمی شود
عبدالناصر همتی رییس بانک مرکزی گفت: ساتما نهاد متناظر اینستکس است که کاملا آماده همکاری هستیم، اروپا یا باید از ما نفت بخرد یا خط مالی ایجاد کند. وی افزود: نرخ نیمایی حذف نمی شود و الان قیمت آن به ارز آزاد نزدیک است، همچنین ساتما نهاد متناظر اینستکس است که کاملا آماده همکاری هستیم، اروپا یا باید از ما نفت بخرد یا خط مالی ایجاد کند.

طرح دولت برای خانه‌دار کردن کارمندان جوان
محمد اسلامی وزیر راه و شهرسازی با اشاره به طرح دولت برای خانه دار کردن کارمندان جوان گفت: صندوق پس انداز مسکن راه اندازی شده و این کارمندان در ۱۵ سال اقساط منازل دریافتی خود را پرداخت می‌کنند. وی با بیان اینکه دولت و رئیس جمهور برای خانه‌دار شدن جوانان و کارمندان تصمیم قاطعی دارد، اظهار کرد: طرحی با مشارکت خود دستگاه‌های اجرایی و در یک سطح فراگیر در کشور در حال تهیه هست تا کارمندان از بدو ورود به حوزه کاری خود در صندوق پس انداز مسکن پس انداز کرده و اقساط منازل دریافتی خود را در ۱۵ سال پرداخت کنند.

نظارت بر«شهریه‌»‌ دریافتی مدارس/استانداردسازی سیستم گرمایشی مدارس تا مهر
سید جواد حسینی سرپرست وزارت آموزش و پرورش با اشاره به این که تا اول مهر هیچ مدرسه خشت و گلی در مراکز استان‌ها به جز سیستان و بلوچستان نخواهیم داشت گفت: گذراندن دوره پیش دبستانی اجبار نیست اما باید خانواده‌ها برای تحصیل فرزندانشان در این مقطع تشویق شوند.

تکمیل پرونده الکترونیک سلامت ایرانیان و ارایه گزارش به روحانی
سعید نمکی وزیر بهداشت گفت: پرونده الکترونیک سلامت که قرار بود برای همه افراد این سرزمین تا پایان بهار آماده شود، به انجام رسیده و در مراسمی از آن رونمایی خواهد شد. وی در پاسخ به این پرسش که توریست های سلامت از چه کشورها و با چه دلایل درمانی به ایران می‌آیند، اظهار کرد: تعداد بسیار زیادی از اتباع کشورهایی مثل عراق و آذربایجان، در کنار برخی کشورهای آسیای میانه و حاشیه خلیج فارس برای اعمال جراحی و برخی فعالیت های دیگر مربوط به پزشکی از جمله پیوند عضو و دندانپزشکی به ایران می آیند.

انتهای پیام
