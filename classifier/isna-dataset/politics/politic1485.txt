جهانگیری: مدیران ارشد باید تا پای عزل مدیری که صرفه جویی نمی کند، پیش بروند
معاون اول رییس‌جمهور با بیان اینکه در شرایط حاضر نیازمند اتخاذ و اجرای تصمیمات سخت هستیم، تاکید کرد: این موضوع نیازمند همدلی و همراهی همه دستگاه‌ها و بخش‌های نظام است و من هم در دولت و هم به نمایندگی از دولت پای اتخاذ و اجرای تصمیمات سخت ایستاده‌ام.
به گزارش ایسنا،‌ اسحاق جهانگیری در جلسه شورای اداری استان زنجان با بیان اینکه مردم و فعالان اقتصادی نشان دادند که پای کشور، نظام و انقلابشان ایستاده اند، گفت: این حضور و ایستادگی مردم کاملاً آگاهانه و جدی است و ما مدیران باید قدر این نعمت را بدانیم و نه با تبلیغ و تعارف بلکه واقعاً خادم این مردم باشیم.
معاون اول رییس جمهور با اشاره به سخنان تعدادی از فعالان اقتصادی که در این جلسه به بیان نظراتشان پرداختند، فحوای این سخنان را مربوط به شرایط عادی و معمول کشور دانست و گفت: وضعیت امروز کشور خاص بوده و لازم است قدری مسایل باز شود تا ببینیم برخی گلایه‌هایی که مطرح شد چگونه ایجاد شده و برخی از اقداماتی که دوستان می گفتند دولت انجام نداده چرا انجام نشده است.
جهانگیری با بیان این که اگر بیش از فعالان بخش خصوصی در جریان مشکلات نباشد کمتر از آنان نیز از کم و کیف مشکلات آگاه نیست، تصریح کرد: کارهایی که دوستان گفتند چرا دولت انجام نداده است نیاز به مقدماتی دارد که فراهم آوردن برخی از آنها در حال حاضر مقدور نیست.
جهانگیری گفت: دولت با رویکردی که داشت و از مقام معظم رهبری نیز برای مذاکرات اجازه گرفته بود، با طرفهای برجام پای میز مذاکره نشست و به همه تعهدات خود در برجام نیز عمل کرد، اما وقتی نوبت به طرف مقابل رسید، از اجرای تعهداتش شانه خالی کرد و حتی از توافق نیز خارج شد.
معاون اول رییس جمهور این رفتار را اوج ظلم و بدعهدی توصیف کرد و اضافه کرد: در چنین موقعیتی دولت باید چه می کرد؟ همه توافق داریم که راه مقابله با زیاده خواهی های دشمن ایستادگی و مقاومت است. مذاکره نیز در شرایط حاضر هیچ موضوعیتی ندارد چرا که وقتی طرف مقابل از اجرای تعهدات خود بر اساس توافق موجود شانه خالی کرده است، مذاکره جدید به چه منظوری می خواهد برگزار شود؟ چه تضمینی هست که طرف به تعهداتش در توافق جدید پایبند باشد؟
جهانگیری اظهار کرد: غربی‌ها برجام را یک الگو برای حل منازعات و مشکلات بین المللی توصیف می کردند، اما حالا آمریکا از این توافق خارج شده و به همین هم اکتفا نکرده و ایران را تحت فشار شدید قرار داده است. اما ایران کشور بزرگ، قدرتمند و دارای پتانسیل های متنوع و متعددی است که دارای تمدن و فرهنگ کهن و تاریخی پرافتخار است که نباید آن را نادیده بگیریم و باید از این داشته ها صیانت کنیم.
معاون اول رییس جمهور ادامه داد: آمریکایی ها به دنبال آن هستند تا با افزایش فشارها مردم را به ستوه آورده و نظام را مجبور کنند تا هر آنچه آنها می گویند را بپذیرد. یکبار فشار اقتصادی وارد می کنند و روزی دیگر چنگ و دندان نظامی نشان می دهند تا مردم را مرعوب کنند و از سوی دیگر هم می گویند که حاضرند با ایران مذاکره کنند اما ایران نمی پذیرد. اینها همه نمایش هایی است که برای افزایش فشار بر ایران اجرا می شود، وگرنه چگونه می شود به کشوری اعتماد و با او مذاکره کرد که به تعهدات قبلی اش پایبند نیست.
جهانگیری با بیان اینکه هدف آمریکا این است که سختی و فشار بر زندگی مردم را به سطحی برساند که اعتراض کرده و نظام از داخل فروبپاشد، تصریح کرد: آمریکایی ها در بخش اول اهدافشان از فشار اقتصادی به دنبال حذف منابع درآمدی ایران هستند. با وجود همه تلاش های دولت، هنوز درآمدهای نفتی یکی از منابع مهم تامین اقتصادی کشور است. اگر چه سهم نفت را در بودجه کشور به حدود 30 درصد تقلیل داده ایم اما گردش مالی نفت همچنان در اقتصاد کشورمان سهم پررنگی دارد.
معاون اول رییس جمهور هنر مدیریت کشور را طراحی راهکارهایی برای اداره بهینه کشور در وضعیت فعلی و جلوگیری از تحمیل فشار بیشتر به مردم است، خاطرنشان کرد: اولویت های کشور در سال 98 ، تامین معیشت مردم، رونق تولید و حفظ اشتغال موجود و سپس ایجاد مشاغل جدید است و مدیران اجرایی باید بر روی تحقق این اولویت ها تمرکز کرده و هر موضوع و مساله دیگری از جمله طرح های عمرانی را با این اولویت ها تطبیق دهند.
جهانگیری گفت: به شخصه از مدافعان جدی آزادسازی اقتصاد هستم و همواره بر همین مبنا عمل کرده ام، اما امروز با شرایطی روبرو هستیم که ممکن است برخی محدودیتها ما را به اتخاذ تدابیری وادار کند که برخی ها این تدابیر را تعبیر به رویگردانی از اقتصاد آزاد کنند. دولت و دولتمردان از نظرات خود درباره واگذاری اقتصاد به بخش خصوصی بازنگشته اند، اما اولویت امروز تامین معیشت مردم و رونق تولید و حفظ اشتغال است.
وی افزود: اقتصاد مقاومتی باید محور همه اقدامات اقتصادی مسئولان اجرایی باشد. باید بیش از گذشته برای قطع وابستگی بودجه به نفت تلاش کنیم و سعی کنیم وابستگی بودجه به درآمدهای نفتی به صفر برسد. این حرف مسئولیت های سنگینی بر عهده مسئولان اجرایی قرار می دهد.
جهانگیری با بیان اینکه رونق تولید نیز باید از دیگر اولویت های مسئولان اجرایی باشد، اظهار داشت: باید بر روی عرصه هایی مثل مسکن، حمل و نقل، توسعه ناوگان ریلی، صادرات و امثال اینها که می توانند نقش پیشران در اقتصاد کشور داشته باشند، تمرکز کنیم تا با ایجاد رونق در این عرصه ها، رونق اقتصادی حاصل شود.
معاون اول رییس جمهور با اشاره به اینکه در بودجه سال 98 حدود 140 هزار میلیارد تومان درآمد از محل درآمدهای نفتی محاسبه شده بود، تصریح کرد: باید با اصلاح بودجه در گام اول حدود 60 تا 70 هزار میلیارد تومان از هزینه ها کاسته و در گام بعد حدود 60 تا 70 هزار میلیارد تومان منابع درآمدی جدید تعریف و عملیاتی کنیم. هر مدیری که نتواند 20 درصد از هزینه های غیرضرور دستگاهش را کم کند، یعنی شرایط کشور را درک نکرده است.
وی یکی از مصادیق هزینه های غیرضرور را سفرهای خارجی پرتعداد و طولانی عنوان و خاطرنشان کرد: صرفه جویی باید یک دستور کار جدی برای همه مدیران باشد و مدیران ارشد به ویژه استانداران باید تا پای عزل مدیری که صرفه جویی نمی کند پیش بروند.
معاون اول رییس جمهور گفت: دولت ثروتمندی هستیم. در حال حاضر دولت هیچ بدهی خارجی ندارد و دارایی های غیرنقدی زیادی در دستگاه های اجرایی وجود دارد که باید به تناسب نقد شده و جایگزین منابع درآمدی قبلی دولت شوند. اگر این کار را نکنیم، آن وقت ممکن است برخی سراغ استقراض از بانک مرکزی بروند که این خیلی خطرناک است و البته این دولت و این رئیس جمهور هرگز اجازه نمی دهند کسی دست در جیب ملت کند.
جهانگیری اضافه کرد: یکی دیگر از راههای ایجاد منابع جدید درامدی حذف یارانه های پنهان است که دولت نیز از این موضوع استقبال می کند، اما وقتی عده ای اصرار می کنند که کار را از حذف 14 میلیارد دلار ارز دولتی برای تامین دارو و کالاهای اساسی شروع کنیم، دولت پیش از هر چیزی به اثرات این کار بر تامین دارو و غذای مردم فکر می کند که این کار چه تاثیراتی بر آن خواهد داشت. البته بالاخره باید حذف این یارانه ها را از عرصه های ساده تر شروع کنیم.
معاون اول رییس جمهور اتخاذ تصمیمات مهم برای اداره کشور در شرایط سخت پیش رو را نیازمند همدلی و همراهی همه نهادها و دستگاهها عنوان کرد و اظهار داشت: اگر همه دولت را در اتخاذ و اجرای تصمیمات مهم و سخت حمایت کنند، دولت نیز کاملا آمادگی دارد شانه های خود را زیر بار این مسئولیت قرار دهد. اصلاح ساختار بودجه یکی از این کارها و تصمیمات سخت و مهم است که باید همه در اجرای آن دولت را یاری کنند. مثلا دستگاههای که زمانی به هر دلیلی به بودجه وصل شده و بودجه دریافت می کرده اند، امروز خودشان برای قطع این اتصال به بودجه پیش قدم شوند.
وی گفت: دشمنان و به ویژه آمریکا در ماجرای خروج از برجام می‌خواهد افکار عمومی را تحت تأثیر قرار دهند، البته همه مردم می‌دانند که اینها حربه‌هایی برای فشار به مردم ایران و کشور ایران است.
معاون اول رییس جمهور ادامه داد: هنر مدیران این است که در مقابل محدودیت و فشارهای دشمنان راهکاری برای اداره کشور داشته باشیم و فشارها را برای مردم کم کنیم.
وی اظهار کرد: در این برهه تاریخی و برای مقابله با فشارها و تحریم‌های دشمنان؛ کم کردن فشار بر مردم، حمایت از اشتغالزایی و حفظ اشتغال موجود از مباحثی است که باید در قالب اقتصاد مقاومتی برنامه ریزی و اجرا شود.
فرمانده ستاد اقتصاد مقاومتی کشور با بیان اینکه حدود ۳۰ درصد بودجه کشور بر اساس درآمدهای نفتی پیش بینی شده است خاطرنشان کرد: کاهش اتکا به درآمدهای نفتی از برنامه های مهم اقتصاد مقاومتی است که در بودجه سال ۹۸ نباید خیلی روی درآمد نفت حساب باز کنیم و باید بدنبال منابع در آمدی دیگر باشیم.
معاون اول رییس جمهور ادامه داد: معیشت مردم، ارز آوری و رونق تولید از مسائل دیگری است که باید در اقتصاد مقاومتی روی این مقوله‌ها برنامه ریزی کنیم.
وی جهت گیری حمایت و حفاظت از بخش خصوصی را از مهمترین بخش اقتصاد کشور برشمرد و اضافه کرد: در برهه کنونی باید با فعال کردن کار گروه‌های رفع موانع تولید از واحدهای تولیدی و صنعتی حمایت کنیم.
جهانگیری تاکید کرد: اقتصاد مقاومتی باید در سال ۹۸ محور کار مسئولان و مدیران باشد به نحوی که مردم زندگی آبرومند داشته باشند و ضمن استفاده از همه ظرفیت‌های کشور برای معیشت طبقات ضعیف جامعه برنامه ریزی کنیم.
وی رونق تولید را یکی دیگر از مؤلفه‌های اقتصاد مقاومتی خواند و گفت: رونق تولید با گفتار و شعار محقق نمی‌شود بلکه باید حوزه‌هایی که نقش پیشران دارند را اصل قرار دهیم و بر اساس آنها برنامه ریزی کنیم.
معاون اول رییس جمهور مسکن را از حوزه‌های پیش ران برشمرد و افزود: چنانچه صنعت ساختمان را در کشور فعال کنیم؛ ۱۲۰ رشته شغلی و کاری فعال می‌شوند که کمک شایانی به رونق تولید و اشتغال خواهد داشت.
جهانگیری حوزه حمل و نقل را یکی دیگر از بخش‌های پیش ران تولید نام برد و اظهار داشت: صنعت خودرو اگر زمین بخورد چند صد هزار شغل و چند هزار قطعه ساز دچار مشکل می‌شوند و همچنین صنعت واگن سازی در این بخش نیز فرصت‌های اشتغالزایی و تولیدی مناسبی در خود دارد.
جهانگیری از حوزه صادرات به عنوان مهمترین پیش ران تولید یاد و خاطرنشان کرد: تقویت و رونق صادرات ضمن ارزآوری به اقتصاد کشور کمک و این حوزه را متحول می‌کند.
فرمانده ستاد اقتصاد مقاومتی کشور تصریح کرد: در این شرایط خاص کشور باید در برخی سرفصل‌های بودجه کشور تغیراتی دهیم، پیدا کردن منابع درآمدی جدید توسط مدیران و مسئولان و افزایش آنها می‌تواند در این بخش مؤثر باشد.
وی کاهش هزینه‌ها را یکی دیگر از راهکارهای اقتصاد مقاومتی برشمرد و گفت: مدیری که در جمهوری اسلامی نتواند حداقل ۲۰ درصد هزینه‌ها را کاهش دهد، بدان معنا ست که شرایط خاص کشور را درک نکرده است.
جهانگیری اضافه کرد: کشور ما با وجود همه فشار و تحریم‌ها خوشبختانه بدهی خارجی ندارد، این در حالی است که نسبت به کشورهای دیگر دارایی‌های بیشتری داریم و بر همین اساس باید منابع درآمدی جدیدی ایجاد کنیم.
معاون اول رییس جمهور تاکید کرد: در راستای اقتصاد مقاومتی و مقابله با فشارهای اقتصادی باید بخشی از دارایی‌ها را مولد کند.
جهانگیری افزود: مدیران باید قدر این مردم را بدانند و خدمت به این مردم را افتخار بدانند و منت سر آنها نگذارند و با همه توان گره از مشکلات آنان باز کنند.
وی اظهار کرد: ایران کشوری قدرتمند، بزرگ و با ظرفیت است که سابقه تاریخی، تمدنی و فرهنگی غنی دارد که باید از این هویت و سابقه دفاع کنیم.
معاون اول رییس جمهور در پایان یادآور شد: زنجان استانی با ظرفیت و ثروتمند است و زیر ساخت‌های مناسبی برای توسعه دارد.
انتهای پیام
