تخت‌روانچی: نمی‌شود که تنها ایران به برجام پایبند باشد/ روسیه: برجام باید حفظ شود
نشست دوره‌ای شورای امنیت برای بررسی اجرای قطعنامه این شورای درباره توافق هسته‌ای ایران با قدرت‌های جهانی، امروز(چهارشنبه) در نیویورک برگزار شد.

به گزارش ایسنا، به نقل از اسکای‌نیوز، نماینده اتحادیه اروپا در این نشست درباره برنامه هسته‌ای کشورمان از اقدام ایران در کاهش تعهدات برجامی خود ابراز تأسف کرد. او در عین حال تاکید کرد که برجام هیچ جایگزین صلح‌آمیز و قابل اعتمادی ندارد.
نماینده اتحادیه اروپا در این نشست همچنین با ابراز تأسف از خروج آمریکا از توافق هسته‌ای، بازگشت تحریم‌های آمریکا علیه ایران و نیز اقدام کشورمان در کاهش تعهدات برجامی خود گفت که ما از تهران می‌خواهیم همچنان به توافق هسته‌ای پایبند بماند.
او همچنین گفت: از ایران می‌خواهیم تمامی فعالیت‌هایش در زمینه موشک‌های بالستیک را متوقف کند.
نماینده اتحادیه اروپا گفت: تلاش‌ها برای راه‌اندازی اینستکس همچنان در جریان است. عدم تمدید معافیت‌های نفتی ایران برای چندین کشور، مانع از اجرای توافق هسته‌ای شده است.
او همچنین تاکید کرد که این اتحادیه هیچ ضرب‌الاجلی در رابطه با ایران را نمی‌پذیرد و اعلامیه ایران مبنی بر کاهش تعهدات برجامی خود هیچ کمکی به حفظ توافق هسته‌ای نمی‌کند.
نماینده انگلیس نیز در این نشست با بیان اتهاماتی علیه کشورمان گفت: واجب است که ایران همانند یک کشور نرمال عمل کند و با محیط اطراف خود تعامل داشته باشد.
وی مدعی شد که دولت انگلیس اطمینان دارد ایران مسئول حمله به چند نفتکش در نزدیکی بندر فجیره بوده است.
نماینده فرانسه نیز در این نشست گفت: واجب است که درباره تحولات منطقه و خلیج فارس خویشتن‌داری شود. ما از صادرات سلاح توسط ایران نگرانیم.
نماینده روسیه در این نشست گفت: طرف‌های امضاکننده برجام باید برای حفظ این توافق بین‌المللی از منافع شخصی خود دست بکشند. باید توافق هسته‌ای میان ایران و قدرت‌های جهان به هر طریقی حفظ شود.
نماینده روسیه گفت: تلاش می‌کنیم یک کنفرانس بین‌المللی و منطقه‌ای درباره تقویت امنیت در منطقه خلیج فارس برگزار کنیم.
مجید تخت روانچی، نماینده کشورمان در سازمان ملل نیز در این نشست با انتقاد از عدم اجرای تعهدات از سوی دیگر اعضای برجام گفت: برجام یک توافق بین المللی و چند جانبه است و نمی‌شود تنها ایران به شکل یک‌طرفه به آن پایبند باشد.
او درباره ادعاها و اتهام‌ها درباره برنامه موشکی کشورمان گفت: برنامه موشکی ایران دفاعی است و موشک‌های ما برخلاف آنچه که ادعا می‌شود برای حمل کلاهک هسته‌ای ساخته نشده و قابلیت حمل کلاهک‌های متعارف نظامی را داراست.
تخت روانچی گفت: خروج آمریکا از برجام و اعمال مجدد تحریم‌هایش، تقریباً برجام را بی‌فایده کرده است. ایران دیگر نباید بار حفظ برجام را تنهایی به دوش بکشد. ایران نه می‌تواند و نه چنین کاری می‌کند.
سفیر آمریکا در سازمان ملل هم با طرح این ادعا که اقدامات ایران شدیداً زیانبار است، مدعی شد: سرپیچی ایران از شورای امنیت و رفتارهای بی‌پروا که صلح و ایمنی جهانی را تهدید می‌کند، نباید به خاطر حفظ توافقی کم اهمیت جلوه داده شوند که حتی جلوی دست‌یابی این کشور به سلاح هسته‌ای را نمی‌گیرد.
انتهای پیام
