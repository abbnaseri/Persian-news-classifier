آخرین بررسی‌های مجلس درباره اموال نامشروع
در جلسه علنی امروز مجلس طرح مربوط به اعاده اموال نامشروع و الحاق موادی به قانون اجرای اصل ۴۹ قانون اساسی جمهوری اسلامی ایران در دستور کار نمایندگان قرار گرفت.
به گزارش ایسنا، تعیین مجازات در صورت عدم ارائه اطلاعات درباره اموال نامشروع/ بررسی پرونده‌های مربوط به اعاده اموال نامشروع در دادگاه حقوقی/ تعیین ساز و کار رسیدگی به افراد مظنون به داشتن اموال نامشروع/ ساز و کار مجلس برای برگزاری دادگاه تجدید نظر در اموال نامشروع و ...  از جمله مهمترین مصوبات امروز نمایندگان در جلسه علنی امروز و در جریان بررسی طرح مربوط به اعاده اموال نامشروع  بود.
در این جلسه با ۱۴۳ رأی موافق، ۳۴ رأی مخالف و ۱۰ رأی ممتنع از مجموع ۲۱۴ نماینده حاضر در مصوبه‌ای مقرر شد که پرونده‌های مربوط به اعاده اموال نامشروع در دادگاه‌های حقوقی مورد بررسی قرار گیرد.
همچنین نمایندگان مجلس در مصوبه‌ای دیگر مقرر کردند در صورت استنکاف مراجع رسمی از ارائه اطلاعات درباره اموال نامشروع افراد مظنون مجازاتی برای آنها تعیین شود.
در ادامه بررسی ماده ۷ طرح الحاق موادی به قانون اجرای اصل ۴۹ قانون اساسی جمهوری اسلامی ایران در مجلس، نمایندگان ساز و کار و روند بررسی اموال نامشروع افرادی که مظنون هستند را تعیین کردند.
در بررسی طرح مربوط به اعاده اموال نامشروع و الحاق موادی به قانون اجرای اصل ۴۹ قانون اساسی نیز مواد ۸ و ۷ را تصویب شد که بر اساس آن نمایندگان مجلس ساز و کار برگزاری دادگاه تجدید نظر برای رسیدگی به موضوع اموال نامشروع را تعیین کردند.
همچنین با ۱۲۷ رای موافق، ۱۷ رای مخالف و ۹ رای ممتنع از مجموع ۱۹۵ نماینده حاضر مصوب شد که انتشار جریان رسیدگی به پرونده‌های اعاده اموال نامشروع به موافقت رئیس قوه قضاییه منوط باشد.
در جریان جلسه علنی امروز، نمایندگان مجلس همچنین با مسکوت ماندن طرح الحاق موادی به قانون نحوه اجرای اصل ۴۹ قانون اساسی( طرح اعاده اموال نامشروع مسئولان) به مدت ۴ ماه مخالفت کردند.

در جلسه علنی امروز مجلس، نماینده مردم شاهین شهر در مجلس در جریان بررسی طرح الحاق موادی به قانون اجرای اصل ۴۹ قانون اساسی لحظاتی جو مجلس را متشنج کرد.
بعد از متشنج شدن فضای مجلس به دلیل فریادهای بلند نماینده شاهین شهر و طرح این ادعا که نمایندگان متوجه پیشنهادات مطرح شده نمی‌شوند و رای می‌دهند، احمد بیگدلی نماینده خدابنده در تذکری با تاکید براینکه نمایندگان شأن یکدیگر را حفظ کنند گفت: اگر یک روز مذاکرات مجلس از رادیو پخش نشود مشخص خواهد شد که چه کسی در این مجلس نظرات کارشناسی می‌دهد و چه کسی فقط می‌خواهد صدایش از تریبون پخش شود.
بعد از این تذکر نیز حسین علی حاجی دلیگانی در تذکری گفت: آقای لاریجانی هر جایی که خودش می‌خواهد مجلس را دور می‌زند. ما در ماده ۷ طرح مربوط به اعاده اموال نامشروع می‌خواستیم که اموال از ثروتمندان و مال اندوزان گرفته و به فقرا برگردد که اجازه تصویب را ندادند.

انتهای پیام
