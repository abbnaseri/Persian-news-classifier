ظریف: مذاکرات درباره پیمان‌های پولی با کشورهای مختلف در حال انجام است
وزیر امور خارجه کشورمان با مثبت ارزیابی کردن عملکرد معاونت اقتصادی وزارتخانه متبوعش در شرایط تحریم، گفت: در زمینه انعقاد پیمان‌های پولی با کشورهای مختلف مذاکرات و توافقاتی انجام شده است.
به گزارش ایسنا، محمدجواد ظریف در پاسخ به این سوال مبنی بر اینکه آیا از عملکرد معاونت اقتصادی وزارت امور خارجه رضایت دارید؟ گفت: حدود یک سال است که در وزارت امور خارجه معاونتی به نام اقتصادی تشکیل شده و به نظر بنده عملکرد موفقی داشته اما برای رسیدن به نتیجه مطلوب راه طولانی در پیش است.
وزیر امور خارجه ادامه داد: باید توجه کرد در شرایطی معاونت اقتصادی وزارت خارجه تشکیل شده که کشور با تحریم روبه‌رو شده اما علی رغم تحریم‌ها، کارهای خوبی در این معاونت انجام شده است.
وی تصریح کرد: معاونت اقتصادی وزارت خارجه در سفرها، هماهنگی‌های مربوطه را انجام می‌دهد و امیدوارم این مسیر ادامه داشته باشد.
ظریف در ادامه گفت وگو با خبرگزاری خانه ملت تصریح کرد: باید توجه شود که وزارت امور خارجه جمهوری اسلامی ایران وظیفه تسهیل‌گری و هماهنگی بخش‌های اقتصادی را دارد و ساز و کار مشخصی در بخش‌های اقتصادی دارد.
وزیر امور خارجه در خصوص انعقاد پیمان‌های پولی با کشورهای مختلف گفت: در زمینه پیمان‌های پولی با ترکیه، روسیه، چین، آذربایجان، هند و کشورهای مختلف از چند سال قبل مذاکراتی انجام شده و با برخی از کشورها توافقاتی در این رابطه صورت گرفته و در حال انجام است اما در هر صورت کار اصلی را باید بانک مرکزی انجام دهد و وزارت امور خارجه وظیفه تسهیل امور اقتصادی را برعهده دارد.
انتهای پیام
