اگر اروپا اقدامی نکند گام دوم را قاطعانه آغاز می‌کنیم/ مذاکرات با مقام فرانسوی قدری متفاوت بود
سخنگوی وزارت خارجه گفت: ما از کاهش تنش در منطقه استقبال می‌کنیم و به دنبال افزایش تنش در منطقه نیستیم.
به گزارش ایسنا، سید عباس موسوی در نشست خبری با خبرنگاران افزود: همه کسانی که به دنبال  راهکارهایی  برای حل  این موضوع هستند را به ریشه تنش‌ها  و علت وقوع این  مسایل ارجاع می‌دهیم که  علت آن همان بدعهدی‌ها و ترویسم اقتصادی دولت آمریکا علیه ایران است.
سخنگوی وزارت خارجه در مورد بدهی دولت انگلیس به  بانک ملت  و تحولاتی که در این زمینه رخ داده است، گفت: دادگاه انگلیس به نفع ایران رای داد و انگلیسی‌ها موظف هستند که این پول را پرداخت کنند و این کار را هر چه سریع‌تر انجام دهند.
وی در مورد اسناد ارائه شده از سوی ایران در ارتباط با تجاوز پهپاد آمریکایی به سرزمین ایران به سازمان ملل و ارائه شکایت در این زمینه به این سازمان اظهار کرد: اسنادی که جمهوری اسلامی ایران در این زمینه ارائه کرده است، اسنادی متقن و ثابت شده است و تشکیکی که مقامات آمریکایی انجام می‌دهند، در اصل تجاوز خللی ایجاد نمی‌کند و رادارهای نظامی و غیرنظامی ما این مورد غیرقانونی را ثبت کرده‌اند و حرف‌هایی که آنها (آمریکایی‌ها) در این زمینه می‌زنند، خیلی دقیق نیست و درواقع به دقت فتوشاپی است که در مورد برنامه موشکی ما ادعا کرده بودند.
این دیپلمات کشورمان همچنین در مورد اخبار منتشر شده از سوی رسانه‌های غربی در مورد سفر مشاور دیپلماتیک رئیس جمهور فرانسه به تهران و ادعای برخی از رسانه‌ها مبنی بر اینکه او در این سفر حامل پیامی از سوی رئیس جمهور فرانسه برای مقامات ایران بوده است، اظهار کرد: سفر این مقام فرانسوی به تهران انجام شد. ایشان به ایران آمدند و با برخی از مقامات دیدارهایی داشتند. نمی‌توانم بگویم دیدارها خیلی خوب بود، ولی خوب بود. حرف‌هایی که زده شد، قدری متفاوت بود. این صحبت‌ها در ارتباط با مسائل منطقه و برجام بود. طرف فرانسوی نقطه نظرات خود را مطرح کرد و طرف‌های ایرانی نیز ضمن شنیدن نقطه نظر طرف‌های فرانسوی پاسخ‌های لازم را به آنها ارائه کرد.
وی همچنین در پاسخ به سوالی مبنی بر اینکه آیا در پی چند وقت اخیر تحول ویژه‌ای در روابط ایران و کانادا رخ داده است، با توجه به اینکه اخیراً سوئیس به عنوان حافظ منافع ایران در این کشور انتخاب شده است، با ارائه توضیحاتی در این زمینه اظهار کرد: نشنیده‌ام که تحول ویژه‌ای در مدت اخیر در روابط دو کشور رخ داده باشد.
سخنگوی وزارت خارجه همچنین در پاسخ به سوال دیگری در ارتباط با اعلام آمادگی برخی از کشورهای منطقه از جمله عراق برای انجام میانجی‌گری بین ایران و برخی از کشورهای حوزه خلیج فارس از جمله عربستان اظهار کرد: ما هیچ گونه میانجی‌گری را رد نکرده‌ایم. کشورهای زیادی از جمله برخی از کشورهای منطقه، کشورهایی در شرق دور و حتی کشورهای اروپایی بودند که از ما خواستند در این زمینه میانجی‌گری کنند و ما چون خواهان تعامل و گفت‌وگو با همسایگانمان هستیم، حتی همسایگانی که جور دیگری می‌اندیشند، این میانجی‌گری را رد نکردیم. البته نمی‌دانیم که آنها وقتی با طرف مقابل روبرو شده‌اند و این موضوع را مطرح کرده‌اند، چه پاسخی دریافت کردند و چگونه رفتار کردند. همان طور که پیش از این نیز گفته‌ایم ما با قدرت و صلابت آماده گفت‌وگو هستیم.
وی همچنین در مورد اخبار منتشر شده در ارتباط با برگزاری نشست سران کشورهای ایران، آذربایجان و روسیه بر مسکو در ماه آگوست و اینکه ایران به چه میزان علاقه‌مند است که از این مکانیسم‌ها، برای رفع تحریم‌ها و فشارهای آمریکا استفاده کند، اظهار کرد: این دیدار که شما اشاره کردید، انجام می‌شود ولی تاریخ دقیق آن هنوز مشخص نیست.
موسوی خاطرنشان کرد: مکانیزمی که شما اشاره کردید، مکانیزم تازه‌ای نیست. ایران مدت‌هاست از این ساز و کار در قالب گفت‌وگوهای دوجانبه، سه‌جانبه و حتی پنج‌جانبه که ممکن است خبرهای آن را به زودی بشنوید، استفاده می‌کند. ما معتقد به تعامل با همسایگان و کشورهای منطقه هستیم و این گونه تعاملات را نیز فرصت مناسبی برای کشورهای همسایه خود می‌دانیم تا روابط خود را گسترش دهند و از منافع اقتصادی این گونه تعامل‌ها استفاده کنند.
سخنگوی وزارت خارجه همچنین در بخش دیگری از صحبت‌های خود با اشاره به پاسخ قاطع ایران به تجاوز یک پهپاد آمریکایی به حریم سرزمین‌های ایران در هفته گذشته ادامه داد: اگر آنها بخواهند در ادامه تجاوزات خود، اقدامات نابخردانه دیگری انجام دهند، ما برای دفاع از منافع و مرزهای سرزمین خود از آمادگی برخورداریم. ما همواره آمادگی خود را حفظ کرده‌ایم. ایران در عین حال که خواستار تنش در منطقه نیست، آمادگی دفاعی خود را حفظ کرده و سرنگونی پهپاد متجاوز آمریکایی نمونه‌ای از این آمادگی بود و امیدواریم که آنها دیگر دست به این گونه اقدامات نزنند.
سخنگوی وزارت خارجه کشورمان در پاسخ به سوالی مبنی بر اینکه به نظر می‌رسد مقامات اروپایی در جریان سفر به ایران با لحن طلبکارانه‌ای حرف می‌زنند سوال من این است که اصولاً آنها در دیدار با مقامات ایرانی چه مسائلی را مطرح می‌کنند و واکنش ایران در این جلسات به سوالات آنها چیست، اظهار کرد: آنچه که اروپایی‌ها می‌گویند از آن ابراز نگرانی می‌کنند و یا درخواست می‌کنند، با توجه به عملکرد و سابقه عملکردی آنها چندان قابل شنیدن نیست و اگر حرفی را بزنند، در برابر سخنان خود جواب قاطع و قانونی دریافت می‌کنند. صحبت‌هایی که آنها مطرح می‌کنند مبنی بر اینکه اگر ایران از برجام خارج شود، چنین و چنان می‌شود، خیلی مسموع نیست و در قالب برجام نمی‌گنجد.
وی با ارائه توضیحاتی در ارتباط با برجام اظهار داشت: استحضار دارید که برجام به طرفین اجازه می‌دهد که اگر طرفی نقض عهد کنند، طرف مقابل نیز اقداماتی را انجام دهد.
وی با بیان اینکه ایران در ابتدا به ساکن نقض عهد نکرده و تعهدات خود را اجرا کرده و ۱۵ گزارش آژانس موید این است که ایران علی‌رغم بدعهدی‌های طرف‌های مقابل به برجام و تعهدات خود پایبند بوده است، ادامه داد: اگر جمهوری اسلامی ابتدا به ساکن اقدام به کاهش تعهدات خود می‌کرد، شاید حرف‌های آنها قابل شنیدن بود ولی طبق ۱۵ گزارش آژانس ایران همواره به تعهدات خود عمل کرده و اقداماتی که اکنون انجام داده، در قالب برجام و عکس‌العملی به عدم اجرای تعهدات از سوی طرف‌های مقابل است، بنابراین حرف‌هایی که طرف‌های اروپایی در این زمینه می‌زنند، به هیچ وجه قابل قبول نیست.
موسوی تاکید کرد: تا زمانی که گام عملی و ملموس از سوی طرف‌های برجام برای اجرای تعهدات‌شان برداشته نشود و خواسته‌های ایران عملی نشود، ایران اقدامات خود را در راستای کاهش تعهدات برجامی ادامه می‌دهد.
سخنگوی وزارت امور خارجه خاطرنشان کرد: چند روز دیگر از فرصت ارائه شده از سوی ایران باقی مانده و اگر ببینیم که از سوی آنها اقدام ملموسی انجام نشود، گام دوم را قاطعانه آغاز می‌کنیم.
این دیپلمات کشورمان همچنین در مورد برگزاری کنفرانس منامه در ارتباط با موضوع فلسطین و طرح معامله قرن با حضور برخی از کشورهای اسلامی تصریح کرد: برگزاری چنین کنفرانسی شرم‌آور است. کنفرانسی که برگزاری آن منجر به تشتت در جهان اسلام و فراموشی آرمان فلسطین می‌شود، شرم‌آور است.
موسوی تاکید کرد: به حراج گذاشتن آرمان و حقوق مردم فلسطین در برابر عناوینی چون صلح در برابر پول ره به جایی نمی‌برد.
وی در پاسخ به این سوال که اگر در فرصت باقی مانده که از سوی ایران به طرف‌های برجام اعلام شده، طرف‌های اروپایی معامله‌ای را در قالب اینستکس انجام دهند، آیا این ممکن است ایران در تصمیم خود جهت کاهش تعهدات برجامی و اجرای فاز دوم این تصمیم تجدیدنظر کند، گفت: ما صراحتاً خواسته‌ها و حق و حقوق خود را به طرف‌های مقابل اعلام کردیم. ما معتقدیم که باید بین حقوق و تکالیف ما در برجام توازن ایجاد شود و با توجه به این موضوع نمی‌دانیم که ساز و کار اینستکس چه مقدار این توازن را برقرار می‌کند. اگر قرار باشد آنها در قالب این ساز و کار اقدام صوری انجام دهند، این موضوع ما را راضی نمی‌کند.
وی ادامه داد: اگر طرف‌های مقابل اراده کنند و به عنوان اجرای تعهدات خود مبلغ و معامله‌ای را در قالب این ساز و کار انجام دهند، باید دید که چقدر توانسته‌اند خواسته‌های ایران را تأمین کنند و چگونه می‌توانند خواسته‌های ما را تأمین کنند. ولی همان طور که گفتم اگر این اقدام، اقدامی عادی و صوری باشد، این موضوع ایران را راضی نمی‌کند.
سخنگوی وزارت خارجه در مورد سفر اخیر برخی از مقامات آمریکایی به کشورهای منطقه و تلاش آنها جهت ائتلاف‌سازی علیه ایران خاطرنشان کرد: اقدام آنها در این زمینه علیه ایران چیز جدیدی نیست البته ائتلاف‌های آنها همواره شکننده بوده و آنها نتوانسته‌اند به اهداف خود دست پیدا کنند. ایران کشوری مقتدر در منطقه است و دارای جایگاهی محکم در منطقه و جهان است و با توجه به این موضوع ائتلاف‌سازی علیه ایران کار ساده‌ای نیست.
موسوی به تناقض‌گویی مقامات آمریکایی در ارتباط با ایران نیز اشاره کرد و افزود: این تناقض‌گویی در اظهارات مقامات آمریکایی در ارتباط با ایران نشان از سردرگمی، بی‌سیاستی و بلاتکلیفی سیاسی آنهاست. در آنجا هر کسی ساز خود را می‌زند و حرف خود را بیان می‌کند. یکی شرط می‌گذارد و دیگری می‌گوید بدون پیش شرط آماده مذاکره است.
موسوی تاکید کرد: ما به این گونه سخنان و لفاظی‌ها توجهی نداریم و آنچه که برای ایران مهم است اقدام عملی و تغییر رویکرد سیاست‌های آمریکا در مورد ایران است.
وی همچنین در پاسخ به سوالی مبنی بر اینکه گفته شده است قرار است رئیس جمهور فرانسه به ایران سفر کند، گفت: من چنین خبری را نشنیده‌ام.
موسوی همچنین در واکنش به این موضوع که مقامات آمریکایی اعلام کرده‌اند که امروز تحریم‌های جدیدی را علیه ایران اعلام خواهند کرد، تصریح کرد: آیا تحریمی مانده است که آنها اخیراً و یا ۴۰ سال گذشته علیه ایران اعمال نکرده باشند و اگر اتخاذ کرده‌اند، چه دستاوردی داشته‌اند؟
وی این گونه سخنان مقامات آمریکایی را در راستای تبلیغات و تأثیرگذاری بر افکار عمومی عنوان کرد و افزود: ما هر تحریمی را جدی می‌گیریم و آن را اقدامی خصمانه و در راستای تروریسم اقتصادی آمریکا علیه ایران می‌دانیم ولی آنها خود نیز می‌دانند که تحریم‌هایشان چاره‌ساز نبوده و ایران در حالت فشار و تحریم نه مذاکره می‌کند و نه تسلیم می‌شود.
سخنگوی وزارت امور خارجه در ادامه اظهارات خود در جمع خبرنگاران داخلی و خارجی در پاسخ به سوالی مبنی بر اینکه اسدالله اسدی، دیپلمات بازداشت شده ایران در آلمان که به بلژیک استرداد داده شده است دارای گذرنامه دیپلماتیک بوده و چرا ایران از اصل عمل متقابل در راستای دفاع از این دیپلمات استفاده نکرده و به نظر می‌رسد که وزارت خارجه خود را به برخی از کشورهای اروپایی بدهکار می‌داند تاکید کرد: ما به هیچ کشوری از جمله کشورهای اروپایی خود را بدهکار نمی‌دانیم و بدهکار نیستیم. پرونده آقای اسدی از همان روزهای اول به صورت جد مورد توجه وزارت خارجه قرار گرفت و پیگیری‌های لازم در حال انجام شدن است. پرونده ایشان دارای برخی از پیچیدگی‌های فنی است ولی همانطور که گفتم پیگیری‌های لازم در حال انجام است. در مورد آنچه که شما اشاره کردید در همان روزهای اول ایران تاکید کرد که حق خود را محفوظ می‌داند و احتمالاً از این حق استفاده کرده است و ما امیدواریم که تمام اقداماتی که در حال انجام است در نهایت به نفع ایشان منجر شود و شاهد آزادی ایشان باشیم.
این دیپلمات کشورمان همچنین در مورد تحصن خانواده نازنین زاغری در برابر سفارت ایران در لندن و اینکه رسانه‌های غربی به نقل از سفیر ایران در انگلیس اعلام کردند که اگر خانم زاغری عذرخواهی کند ممکن است پرونده ایشان به جریان بیفتد و اتفاقاتی در مورد این پرونده رخ دهد تصریح کرد: همانطور که بارها اعلام کرده‌ایم تصمیم گیری در مورد مجرمان امنیتی بر عهده قوه قضائیه و دستگاه‌های ذی‌ربط است. آنچه که مشخص است این است که این فرد دو تابعیتی است. البته جمهوری اسلامی ایران بر اساس قوانین خود اعلام کرده که موضوع دو تابعیتی را نمی‌پذیرد و برای ما ملاک تابعیت ایرانی ایشان است و ما خانم زاغری را تبعه ایران می‌دانیم. جرم ایشان امنیتی است و ایشان در حال گذراندن دوران محکومیت خود هستند.
موسوی با بیان اینکه شانتاژ و برخی از تبلیغات صورت گرفته برای جلب توجه به این موضوع به حل این پرونده کمکی نمی‌کند ادامه داد: ما هر گونه جنجال و مزاحمت برای انجام کارهای عادی سفارت ایران در لندن را نمی‌پذیریم و اینگونه اقدامات را خلاف کنوانسیون‌های بین‌المللی می‌دانیم و قطعاً چنین اقداماتی مورد پذیرش ایران نیست.
وی ادامه داد: توصیه می‌کنیم که اگر حرفی هست از مجاری مناسب خود پیگیری شود و اجازه بدهند که سفارت ایران و کارکنانش کارهای خود را انجام دهند.
وی همچنین در پاسخ به سوالی در مورد اظهارات برخی از رسانه‌ها و منابع آمریکایی مبنی بر حمله سایبری آمریکا به ایران طی روزهای گذشته خاطرنشان کرد: من اطلاع دقیقی از این موضوع ندارم. برخی از منابع آمریکایی اعلام کردند که چنین اقدامی انجام شده است. البته توان سایبری ما زیاد است و بعید است که اینگونه حملات اثرگذاری داشته باشد. صرف این اعتراف نشان می‌دهد که آنها خبط بزرگی را انجام داده‌اند و آنها بر خلاف رویه‌های بین‌المللی علیه یک دولت مستقل اقداماتی سایبری انجام داده‌اند و این اعتراف می‌تواند مبنای کار حقوقی ما در این زمینه باشد.
موسوی همچنین در پاسخ به سوالی مبنی بر اینکه مقامات اماراتی اعلام کرده‌اند راهکار کاهش تنش موجود در منطقه مذاکره است و ایران نظرش در این ارتباط چیست؟ گفت: اگر منظور آنها از مذاکره، مذاکره ایران با کشورهای همسایه و حاشیه خلیج فارس باشد این موضوعی است که ایران مدت‌هاست در ارتباط با آن اعلام آمادگی و تاکید کرده که آماده مذاکره با این کشورهاست و این موضوع را در راستای منافع کشورهای منطقه می‌داند. پیشنهاداتی همچون ایجاد مجمع گفت‌وگوهای منطقه‌ای یا امضای پیمان عدم تعرض بین ایران و کشورهای حاشیه خلیج فارس که از سوی تهران ارائه شده در همین چارچوب بوده است. آنها هستند که باید تصمیم بگیرند که ایران با آغوش باز علیرغم برخی از اختلافاتی که وجود دارد که ما فکر می‌کنیم به خاطر فشارها و برخی سوءتفاهم‌هاست آماده مذاکره و رایزنی با کشورهای منطقه و همسایه خود است.
موسوی در مورد سفر اخیر معاون وزیر خارجه انگلیس به تهران و همسویی مقامات انگلیسی با مقامات آمریکایی در مورد برخی از ادعاها علیه ایران، گفت: ما شیوه انگلیسی‌ها را در جریان سفر اخیر غیر سازنده می‌دانیم. سفری که روز گذشته صورت گرفته در راستای آشنایی هر چه بیشتر معاون جدید وزیر خارجه انگلیس با مسائل موجود بین دو کشور بود. ایشان با برخی از مقامات ایرانی دیدار کردند و همانطور که شب گذشته اعلام کردیم این دیپلمات انگلیسی با آقای عراقچی دیداری انجام دادند. این دیدار صریح بود. طرفین مواضع خود را گفتند. طرف ایرانی تمام موارد و پرونده‌هایی که بین دو کشور وجود دارد را به معاون وزیر خارجه انگلیس که تازه کارشان را در این زمینه آغاز کردند منتقل کردند و مواضع ایران را به ایشان ابلاغ کردند. حرف‌هایی که انگلیسی‌ها اخیراً مطرح کرده‌اند را سازنده نمی‌بینیم و نمی‌پسندیم. البته قصد تحلیل ندارم ولی شاید انگلیسی‌ها به خاطر گرفتاری‌های داخلی‌شان و بی دولتی که فعلاً با آن مواجه هستند و همچنین گرفتاری‌هایشان در مورد برگزیت و اینکه فکر می‌کنند پشتوانه اتحادیه اروپا را دیگر کمتر دارند ترجیح می‌دهند که کمی بیشتر با سیاست‌های آمریکا همسو شوند. قطعاً این سیاست مخرب است. سازنده نیست و هرگونه همراهی با اینگونه سیاست‌ها برای ایران غیر قابل قبول است.
سخنگوی وزارت خارجه همچنین در مورد اظهارات مقامات روسیه مبنی بر اینکه اگر اینستکس اجرایی نشود و اروپایی‌ها نتوانند این ساز و کار را عملیاتی کنند حاضرند در مسائل بانکی و تجاری به ایران کمک کنند و همکاری داشته باشند، اظهار کرد: اینها در قالب تعهداتی است که آنها در برجام دارند. همانطور که ما پیش از این گفته‌ایم ما خیلی منتظر اروپایی‌ها نمانده و نخواهیم ماند. با کشورهای دوست خود در حالت دو جانبه و چند جانبه در حال رایزنی هستیم و برخی از راهکارهای مالی و تجاری بین ایران و این کشورها تنظیم شده که برخی از این راهکارها اعلام شده و برخی اعلام نشده است. این راهکارها از سوی دوستان ما از جمله روسیه ادامه دارد.
سخنگوی وزارت خارجه در ادامه این نشست خبری که حدود ۶۰ دقیقه به طول انجامید در مورد تحولات دیپلماتیک در جریان هفته‌های اخیر اظهار کرد: به رغم فشارها و انجام برخی از لفاظی‌ها از سوی برخی از کشورها علیه ایران رفت و آمدها و ابتکارات دیپلماتیک از سوی ایران و برخی از کشورهای منطقه و فرامنطقه برای کاهش تنش در منطقه ادامه دارد و از کاهش تنش در منطقه استقبال می‌کنیم. به دنبال افزایش تنش در منطقه نیستیم و همه کسانی که به دنبال راهکارهایی جهت کاهش تنش در منطقه هستند به ریشه تنش‌ها و علت وقوع آن ارجاع می‌دهیم که علت اصلی آن بدعهدی و تروریسم اقتصادی است که از سوی آمریکا علیه ملت ایران انجام شده و به ایران تحمیل شده است.
سخنگوی وزارت خارجه در ادامه اظهارات خود با بیان اینکه ما تا کنون به برجام متعهد بوده‌ایم و اقداماتی را که انجام داده‌ایم در داخل برجام است، گفت: ما درواقع از حقوقی که در این توافق بین‌المللی برای ایران در نظر گرفته شده استفاده کرده و آنها را اجرا می‌کنیم. حیات و ممات برجام به عنوان یک توافق چند جانبه بستگی به اجرای تعهدات مشخص شده در برجام از سوی همه طرف‌ها دارد.
وی خاطرنشان کرد: با خروج آمریکا از برجام کشورهای باقیمانده در این توافق بین‌المللی متعهد شدند که زمینه‌ای فراهم کنند که ایران بتواند از منافع برجام استفاده کند اما جز اندک تقلاهایی که از سوی برخی از دوستان ما صورت گرفت دیگر شرکای ما در این توافق بین‌المللی اراده لازم را برای حفظ برجام نداشتند و ایران علیرغم میل خود مجبور شد در داخل مکانیزم برجام اقداماتی را انجام دهد و تعهدات خود را کاهش دهد.
سخنگوی وزارت خارجه در بخش دیگری از صحبت‌های خود به فرا رسیدن هفته حقوق بشری آمریکا اشاره و به تشریح برخی از اقدامات جنایتکارانه آمریکا علیه ایران پرداخت.
موسوی همچنین در پاسخ به سوال دیگری در ارتباط با حواشی سفر شینزو آبه به تهران و ادعاهایی که برخی از مقامات آمریکایی در مورد این سفر اخیراً مطرح کرده‌اند، اظهار کرد: سفر آقای آبه به تهران فارغ از حواشی آن سفری مهم، تاریخی در راستای روابط دو جانبه بود. بعد از ۴۰ سال یک مقام ارشد ژاپنی در این سطح به ایران آمده بود و این یک نقطه عطف در روابط تاریخی و دیرینه دو کشور بود.
وی با اشاره به برخی از مسائل رسانه‌ای و حاشیه‌ای که در مورد این سفر مطرح شده است، گفت: در حسن نیت آقای آبه ما شکی نداریم. ایشان پیام کتبی نداشت ولی پیام شفاهی داشت و اینکه آمریکایی‌ها می‌گویند پیام داشت یا نداشت را به خود آنها واگذار می‌کنیم.
وی با بیان اینکه ما از همان ابتدا از سفر آقای شینزو آبه به تهران استقبال کردیم و گفتیم شنونده حرف‌های ایشان خواهیم بود اظهار کرد: ژاپنی‌ها به دنبال کاهش تنش در منطقه هستند و با توجه به اهمیت منطقه ژاپنی‌ها تمایلی نداشتند که در این منطقه که از نظر اقتصادی نیز بسیار مهم است بر تنش‌ها افزوده شود. آنها در این زمینه اظهاراتی را مطرح کردند و خواستار کاهش تنش شدند. ژاپنی‌ها پیام ویژه‌ای از سوی آنها نداشتند. حرف‌هایی بود که رسانه‌ای شده بود و صحبت‌ها و جواب‌های ما هم رسانه‌ای شد. آنها بسته ویژه‌ای را نداشتند و ارائه نکردند که بتوان در مورد آن فکر کرد. در چارچوب روابط دو جانبه و گسترش این روابط پیشنهاداتی را مطرح کردند که بیشتر مربوط به مراودات تجاری بود.
انتهای پیام
