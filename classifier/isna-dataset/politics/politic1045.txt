تاکید بر برگزاری رزمایش مشترک بین ارتش‌های ایران و عراق
امیر سرتیپ حیدری در دیدار معاون آموزش و عملیات ارتش عراق و هیئت همراه که در ستاد نیروی زمینی ارتش انجام شد، بر برگزاری رزمایش مشترک بین ارتش دو کشور تاکید و اعلام آمادگی کرد.
به گزارش ایسنا به نقل از ارتش، امیر سرتیپ کیومرث حیدری فرمانده نیروی‌ زمینی ارتش در این دیدار، گفت: نیروی زمینی ارتش در تمامی رسته‌های نظامی در بالاترین سطح آمادگی رزمی قرار دارد و می‌تواند تجربیات خود را در حوزه آموزش به ارتش عراق منتقل کند.
وی افزود: بین ملت مسلمان ایران و عراق  یک پیوند دینی و معنوی ناگسستنی از گذشته وجود داشته و امروز این پیوند به عشق اهل بیت (ع) مستحکم‌تر شده است.
فرمانده نیروی زمینی ارتش با بیان اینکه ان‌شاءالله شاهد روزی خواهیم بود که پیوندهای دینی و مذهبی مستحکم‌تر از قبل شود، خاطرنشان کرد: ما از لحاظ پیوندهای دینی و مذهبی و منطقه‌ای، وجه اشتراک بسیاری داریم؛ ویژگی‌های جغرافیایی دو کشور از نظر ژئوپولوتیکی در یک موقعیت ویژه‌ای قرار دارد.
امیر سرتیپ حیدری با تاکید بر اینکه همین مشترکات بین دو کشور ایران و عراق موجب شده که تهدیدات مشترک داشته باشیم، اظهار کرد: به لحاظ وجود دخالت کشورهای منطقه، شرایط امنیتی منطقه ناپایدار است.
وی وجود گروهک تروریستی داعش را به عنوان تهدید مشترک ایران و عراق عنوان و بیان کرد: گروهک تروریستی داعش تهدید مشترک جمهوری اسلامی ایران و جمهوری عراق بود که با ید واحده بودن، این تهدید را ریشه‌کن کردیم.
فرمانده نیروی زمینی ارتش تاکید کرد: اخیرا در استحکام بخشی روابط بین ایران و عراق در حوزه‌های سیاسی، دفاعی، اقتصادی، فرهنگی و ... هیئت‌هایی به عراق سفر داشته و ان‌شاءالله با این روابط و ایده‌های جدید شرایط خوبی برای همکاری دوجانبه پیش روی دو کشور ایجاد خواهد شد.
امیر سرتیپ حیدری با بیان اینکه در حوزه نظامی، دفاعی و امنیتی ملاقات‌های جداگانه‌ای را با هیئتی از ارتش عراق برگزار کرده‌ایم، گفت:  توافقات مطلوبی در  انتقال تجربیات در حوزه آموزش‌های زرهی، توپخانه، هوانیروز و سایر قسمت‌ها انجام شد که منتظر پاسخ مثبتی از سوی ارتش جمهوری عراق هستیم.
فرمانده نیروی زمینی ارتش با تاکید بر ضرورت تعامل بین دو ارتش در مناطق مرزی خاطرنشان کرد: ما تجربه‌های خوبی در حوزه دفاعی داریم و چه خوب است که بستری فراهم شود که در این حوزه‌ها بتوانیم آن را برای تقویت ارتش عراق پای کار بیاوریم.
وی به برگزاری رزمایش های مشترک بین دو کشور اشاره و تصریح کرد: نیروی زمینی ارتش این آمادگی را دارد که رزمایش های مشترکی را در خاک ایران و عراق انجام دهد، ما دو کشور مسلمان هستیم و مرزهای به هم چسبیده داریم و انتظار داریم که رزمایش های مشترکی در هر سطحی که کشور عراق آماده باشد، انجام شود.
بر پایه این گزارش، سرلشکر طارق عباس ابراهیم معاون آموزش و عملیات ارتش عراق نیز در ایران دیدار گفت: در دیدار قبلی هیئت نظامی جمهوری عراق یکسری نیازمندی هایی را از طریق وابسته نظامی عراق اعلام کردیم که انتظار داریم در آینده تحقق پیدا کند.
وی با بیان اینکه رابطه برادری و دوستانه‌ای بین دو کشور ایران و عراق وجود دارد، افزود: هیچ وقت کمک‌های جمهوری اسلامی ایران و بخصوص کمک‌های نظامی در جنگ با داعش را فراموش نخواهیم کرد.
معاون آموزش ستادکل نیروهای مسلح عراق نیاز مندی‌های آموزشی را در حوزه‌های زرهی، توپخانه، مهندسی، مخابرات، نیروهای مخصوص و هوانیروز را ضروری بر شمرد و تاکید کرد: ما  از شما درخواست داریم به منظور تقویت ارتش جمهوری عراق در حوزه‌های مختلف نظامی دوره‌های آموزشی را در ایران طی کنیم.
سرلشکر عباس ابراهیم  یادآور شد: یکی دیگر از نیازمندی‌های آموزش، مهندسی رزمی است؛ ما در خواست می‌کنیم در حوزه خنثی سازی و کشف مین و تعمیرات و تجهیزات مهندسی تخریب و به ویژه در حوزه مخابرات دوره های مختلف آموزشی برگزار شود.
وی در ادامه برگزاری رزمایش مشترک بین ایران و عراق را درخواست کرد و گفت: دوست داریم رزمایش مشترک نظامی برگزار کنیم و همچنین انتظار داریم آموزش در زمینه «ش م ه»، طب نظامی، نیروهای ویژه و مخصوص و تک تیر انداز برای یگان های ارتش جمهوری عراق برگزار شود.
در پایان این دیدار امیر سرتیپ کیومرث حیدری فرمانده نیروی زمینی ارتش تاکید کرد: ما آمادگی داریم تا تجربیات خود را در حوزه‌ یکان‌های رزم زمینی و برپایی دوره‌های مطلوب آموزشی، به ارتش عراق انتقال دهیم.
انتهای پیام
