برهم صالح: اجازه نمی‌دهیم آمریکا از عراق برای حمله علیه ایران استفاده کند
رئیس‌جمهور عراق به دنبال شدت گرفتن سیاست‌های جنگ‌جویانه آمریکا در قبال منطقه گفت که کشورش را صحنه حمله‌ آمریکا به ایران قرار نخواهد داد.
به گزارش ایسنا به نقل از خبرگزاری آر. تی، برهم صالح، رئیس جمهور عراق گفت که بغداد به واشنگتن اجازه نخواهد داد تا از پایگاه‌های نظامی این کشور برای انجام دادن حمله‌ای علیه ایران استفاده کند.
صالح در گفت‌وگو با شبکه سی. ان.ان گفت: ما نمی‌خواهیم که قلمرومان یک صحنه‌ای برای هرگونه اقدام خصومت‌آمیز علیه همسایگان‌مان از جمله ایران باشد.
وی تاکید کرد که هیچ توافقی میان بغداد و واشنگتن مبنی بر این که باعث شود دونالد ترامپ، رئیس جمهور آمریکا فکر کند می‌توان از این [قلمرو عراق] چنین استفاده‌ای کند وجود ندارد.
ترامپ در ماه فوریه گفت که ۵ هزار سرباز باید در عراق بماند تا از نزدیک ایران را رصد کنند و در همین حال ترامپ گفته بود که از عراق به عنوان سکویی برای حمله به ایران استفاده نخواهد کرد.
انتهای پیام
