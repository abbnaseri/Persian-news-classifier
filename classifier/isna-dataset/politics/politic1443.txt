تشکیل شعب ویژه برای رسیدگی به گزارش‌های کمیسیون اصل ۹۰/ ۱۶۰۰ زندانی مهریه آزاد شدند
رئیس قوه قضائیه با تاکید بر ضرورت اتقان هر چه بیشتر و جمع آوری ادله به شکل مطلوب برای به نتیجه رسیدن گزارش‌های ارجاعی کمیسیون اصل ۹۰ مجلس شورای اسلامی به دستگاه قضائی، از تعیین شعبی ویژه برای رسیدگی به برخی گزارش‌های این کمیسیون نظیر تحقیق و تفحص‌ها در آینده‌ای نزدیک خبر داد.
به گزارش ایسنا به نقل از قوه قضائیه، آیت الله سیدابراهیم رئیسی در دیدار رئیس و اعضای کمیسیون اصل ۹۰ مجلس شورای اسلامی، این کمیسیون را از نهادهای مهم مورد رجوع مردم دانست و با اشاره به رسیدگی‌های قضائی به گزارش‌های جزئی و کلی این کمیسیون جهت حل مشکلات مردم تصریح کرد: یکی از مهم‌ترین نکاتی که در خصوص ارتباط کمیسیون اصل ۹۰ و دستگاه قضائی باید مورد توجه قرار گیرد، گزارش‌های ارجاعی است. از آنجا که برحسب قانون، دست اعضای کمیسیون اصل ۹۰ برای دستیابی به ادله باز است و بنا به تصریح قانون، همه دستگاه‌ها موظف به پاسخگویی به این کمیسیون هستند، لذا انتظار می‌رود گزارش‌های کمیسیون اصل ۹۰ از اتقان بسیار بالا و ادله مکفی برخوردار باشد تا به قضات ما در رسیدگی‌ها کمک کند.

رئیس قوه قضائیه افزود: بر اساس گزارشی که از دادستان سابق تهران دریافت کردم، رسیدگی‌ها به بسیاری از گزارش‌های ارجاعی کمیسیون اصل ۹۰ به دستگاه قضائی، به صدور قرار منع تعقیب به خاطر کافی نبودن دلایل منتهی می‌شود. بر همین مبنا باید دلایل کافی و محکمه پسند در گزارش‌های این کمیسیون وجود داشته باشد و از طرفی هم قضات ما باید این گزارش‌ها را به منزله اعلام موضوع تلقی کنند و خودشان نیز در جهت جمع آوری دلایل و کشف حقیقت گام بردارند.

رئیسی اظهار کرد: رسیدگی‌های قضائی به گزارش‌های خاص کمیسیون اصل ۹۰ مانند موارد تحقیق و تفحص نیاز به شعبی ویژه دارد که ان‌شاءالله با اقدامات کارشناسی، چنین شعبی در آینده نزدیک تعیین خواهد شد.

رئیس قوه قضائیه با تشریح برخی اقدامات دستگاه قضائی نظیر فعالیت دفتر حمایت از سرمایه گذاران و کارآفرینان در سازمان بازرسی کل کشور و دفاتر حمایتی در دادگستری‌های سراسر کشور در جهت رفع موانع تولید، بر ضرورت ایجاد تحول در اجرای احکام تاکید کرد.
برخورد با فساد در خود قوه قضائیه را از اولویت‌های کاری

رئیسی در ادامه، برخورد با فساد در خود قوه قضائیه را از اولویت‌های کاری این دوره برشمرد و خاطرنشان کرد: شاید همه موارد برخورد هم اعلامی نباشد اما قطعاً اقدامی است. ما طی ماه‌های اخیر، تعدادی از قضات را از خدمت منفصل کردیم و شخصاً نیز در چند دادگاه عالی مربوط به صلاحیت قضات حضور یافتم تا از نزدیک در جریان کار باشم. البته حضرت آیت الله آملی لاریجانی هم روی موضوع فساد در دستگاه قضائی حساس بودند اما در این دوره تلاش داریم که برخورد با قضات مساله دار تشدید شود.

رئیس قوه قضائیه همچنین با اشاره به رسیدگی به پرونده‌ها در دادسرای ویژه روحانیت، برخورد با روحانیونی که مرتکب برخی جرایم و تخلفات می‌شوند را سختگیرانه تر از سایر افراد دانست و در عین حال تصریح کرد: بسیاری از موارد مربوط به دعاوی خصوصی یا اختلافات بین مساجد یا نهادهای داخل مساجد، در شورای حل اختلاف حل و فصل می‌شود زیرا چه در مورد روحانیون و چه در خصوص سایرین معتقدیم که لزوماً راهکار حل همه دعاوی، دادسرا و دادگاه نیست.
۱۶۰۰ زندانی مهریه آزاد شدند

رئیسی در بخش دیگری از سخنان خود بر ضرورت برگزاری جلسات مشترک قوه قضائیه با فراکسیون مبارزه با فساد اقتصادی، به موضوع زندانیان مالی و مهریه و تأکیدات مراجع عظام تقلید در خصوص این موضوع اشاره کرد و گفت: از زمانی که دستورالعمل مربوط به زندانیان مهریه صادر شده است، حدود ۱۶۰۰ نفر آزاد شده‌اند و مابقی نیز که کمتر از ۸۰۰ نفر هستند، کسانی هستند که تمکن مالی دارند اما از پرداخت مهریه استنکاف می‌کنند. در حال حاضر نیز اتفاق تازه‌ای رخ نداده و ما صرفاً قانون را اجرا می‌کنیم. انصافاً نیت ما هم تضییع حقوق بانوان نیست اما معتقدیم در زندان ماندن کسی که توانایی پرداخت مهریه را ندارد، برای خود زوجه هم عملاً فایده‌ای ندارد اما اگر همین فرد آزاد باشد و بتواند کار کند، امکان پرداخت مهریه از سوی او به دلیل کسب درآمد، فراهم تر است.

رئیس قوه قضائیه در خصوص نظارت بر فضای مجازی نیز تصریح کرد: به هیچ عنوان محدودیت بی دلیل یا باز گذاشتن بی حساب و کتاب در خصوص فضای مجازی پذیرفته نیست. اعتقاد ما در مورد فضای مجازی که مواهب بسیاری برای مردم دارد، این است که این فضا مدیریت شود و مدیریت فضای مجازی نیز به معنای بستن این فضا نیست.

رئیسی با اشاره به ارتکاب برخی جرایم سنگین در فضای مجازی نظیر توزیع مواد مخدر، فساد و فحشاء، معاملات اسلحه و … افزود: امروز برخی با سوءاستفاده از فضای مجازی، حریم خصوصی مردم را نقض می‌کنند و امنیت اخلاقی و اجتماعی را تهدید می‌کنند. متأسفانه نگاه مدیریتی به فضای مجازی کمرنگ است و آنچه در حال حاضر وجود دارد، یا نگاه مسدودسازی است یا نگاه آزادی بی ضابطه. باید نگرانی‌ها را در این زمینه رفع کنیم تا همه بتوانند به راحتی از این فضای مفید استفاده کنند.

رئیس قوه قضائیه در بخش دیگری از سخنان خود با اشاره به برخی مشکلات قانونی در حوزه منابع طبیعی تصریح کرد: در برخی روستاهای کشور، اهالی به عشق روستا و زادگاهشان با وجود خشکسالی، نبود آب و امکانات لازم، در محل مانده‌اند و مهاجرت نکرده‌اند. حال اگر چنین فردی برای گذران زندگی خود، بنایی ساخت نباید با استناد به قانون منابع طبیعی با او برخورد شود. باید به چنین افرادی حتی جایزه داد که اجازه نمی‌دهند روستاها متروکه و مخروبه شوند. حساسیت‌ها باید در خصوص اماکنی باشد که سرسبز و پرآب است؛ نظیر استان‌های شمالی کشور. بر همین مبنا، قانونگذاران محترم نباید یک نسخه را برای کل کشور بپیچند بلکه در چنین مواردی لازم است با در نظر داشتن ویژگی‌های اقلیمی، فرهنگی و … قوانین به صورت منطقه‌ای و محلی تصویب شود.

رئیسی همچنین از آغاز بررسی‌های لازم در خصوص خودروسازان خبر داد و در پایان با بیان اینکه هیچ مشکل لاینحلی در کشور وجود ندارد، عبور از تنگناها را در گرو اراده قوی و نگاه به ظرفیت‌های داخلی دانست.

بر اساس این گزارش، برخی از اعضای کمیسیون اصل ۹۰ نیز به نمایندگی از سایرین در این دیدار به بیان دیدگاه‌ها و نقطه نظرات خود پرداختند.

انتهای پیام
