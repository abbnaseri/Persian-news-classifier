تذکرات کتبی نمایندگان به مسوولان اجرایی کشور
یک عضو هیئت رئیسه مجلس تذکرات کتبی نمایندگان به مسؤولان اجرایی کشور را قرائت کرد.
به گزارش ایسنا، محمد علی وکیلی در جلسه علنی امروز مجلس این تذکرات را به شرح ذیل قرائت کرد:
پورحسین شقلان به وزیر بهداشت: تجهیز کامل بیمارستان شهدای فارس آباد و افتتاحیه رسمی آن و دستور جذب سریع فوری نیرو با آگاهی استخدام.
سید نقوی حسینی به وزیر بهداشت: تسریع در تجهیز و تکمیل بخشهای بیمارستان شهید ستاری قرچک.
علی اکبر کریمی به وزیر کشور: با توجه به لزوم حفظ ثبات در مدیریت ستادی استانداری‌ها علت چهار بار تغییر در سمت مدیر کل دفتر امور سیاسی انتخابات و تقسیمات کشوری استانداری مرکزی طی شش ماه گذشته چیست؟، به وزیر راه: علت عدم اقدام سریع در خصوص رسیدگی به وضعیت کشتی غرق شده در اسکله بندر شهید رجایی.
علی اکبر کریمی و نادر قاضی پور به وزیر بهداشت و وزیر راه: لزوم رسیدگی به وضعیت تخلیه و بارگیری مواد غذایی در کنار مواد معدنی و شیمیایی در بنادر کشور به ویژه بندر شهید رجایی که باعث به خطر افتادن سلامت مردم و بهداشت عمومی می‌شود.
حیدرعلی عابدی به وزیر صنعت: علت عدم برخورد قاطع در خصوص جمع آوری معادن گچ و شن در شهر اصفهان به عنوان مهمترین منابع تولید ریزگرد.
عابدی به وزرای کشاورزی و رئیس جمهور: توضیح علت عدم گسترش برنامه‌های کویرزدایی و عدم کاشت درختان مناسب و ضروری در منطقه شهر اصفهان به منظور جلوگیری از تولید ریزگردها در سال ۹۷ لزوم ارائه تذکر به وزارت خانه‌های صنعت، نیرو و کشاورزی و سازمان حفاظت محیط زیست برای اجرای برنامه‌های مرتبط با بیابان‌زدایی در اصفهان.
خجسته به وزیر راه: ضرورت برقراری پروازهای حج تمتع سال ۹۸ فرودگاه همدان.
شریف پور به وزیر راه: تسریع در ابلاغ و پرداخت تسهیلات بافتهای فرسوده به ۱۸۶ نفر از فرهنگیان شهر ماکو.
سید ناصر موسوی لارگانی به وزیر نیرو: لزوم حل مشکل آب آشامیدنی در حوزه انتخابیه و افزایش فشار آب در این مناطق، به وزیر صنعت و رئیس جمهور: لزوم توزیع دقیق لاستیک و روغن موتور به کامیون‌داران و دارندگان ماشین آلات سنگین، لزوم بررسی و نظارت بر عملکرد شرکت‌های فولادی زیرمجموعه ایمدرو با توجه به تخلفات متعدد. لزوم بررسی علت افزایش شدید قیمت چادر مشکی و ضرورت حضور رئیس جمهور در جلسات مجمع تشخیص مصلحت نظام و شورای عالی انقلاب فرهنگی و شورای عالی فضای مجازی.
حاجی به رئیس جمهور و وزیر علوم: صدور دستور برای اجرای طرح‌های بیابان زدایی و جلوگیری از تخریب محیط زیست در اصفهان با توجه به وقوع ریزگردها در حوزه انتخابیه و توضیح علت عدم برخورداری از مزایایی یک مقطع تحصیلی بالاتر به رزمندگان در دانشگاه پیام نور شهرستانهای حوزه انتخابیه.
پروانه سلحشوری و جمعی از نمایندگان به وزیر کشور: برخورد بسیار خشن نیروی انتظامی با شهروندان به خصوص نسبت به زنان و دختران و بی توجهی و عدم نظارت در رفتارهای غیرقانونی.
علی محمد مرادی و محمودزاده به وزیر نیرو: دلیل قطع مکرر و طولانی برق چاه‌های کشاورزی و تأسیسات کشاورزی شهرهای قروه و دهگلان.
مازنی و محمدعلی وکیلی و تابش به وزیر ورزش: علت مسئله حضور زنان در ورزشگاه‌ها با رعایت قوانین جمهوری اسلامی که تعلل در این مورد موجب هشدارهای فدراسیون‌های بین المللی شده است.
انتهای پیام
