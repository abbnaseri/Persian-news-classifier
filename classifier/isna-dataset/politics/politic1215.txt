جلال حاجی زوار کارمند وزارت دفاع به جرم جاسوسی اعدام شد
سازمان قضائی نیروهای مسلح اعلام کرد: حکم اعدام جلال حاجی زوار کارمند قراردادی سازمان هوا- فضای وزارت دفاع که برای سازمان سیا و دولت آمریکا جاسوسی می‌کرد، اجرا شد.
به گزارش ایسنا، سازمان قضائی نیروهای مسلح در این باره اعلام کرد:
جلال حاجی زوار کارمند قراردادی سازمان هوافضای وزارت دفاع که برای سازمان سیا و دولت آمریکا جاسوسی می‌کرد توسط سازمان حفاظت اطلاعات وزارت دفاع شناسایی و تحت تعقیب دادسرای نظامی تهران قرار می‌گیرد.

متهم که در سال ۱۳۸۹ از خدمت منفک شده، در جریان تحقیقات، صریحاً اتهام جاسوسی برای سازمان سیا را در قبال دریافت پول پذیرفته و اسناد و مدارک و تجهیزات جاسوسی نیز از منزل وی کشف و ضبط شده است.

پرونده نامبرده پس از تکمیل تحقیقات در دادسرای نظامی با صدور کیفرخواست به دادگاه ارسال و دادگاه نظامی یک تهران پس از برگزاری جلسات متعدد، بر اساس اسناد، مدارک و شواهد موجود همچنین اعترافات متهم، وی را مجرم شناخته و به مجازات اعدام محکوم می‌نماید.

حکم صادره به تأیید دیوان عالی کشور رسیده و پس از طی تشریفات قانونی، حکم اعدام این عنصر خائن در محل زندان رجایی شهر به مرحله اجرا گذاشته شد.

این پرونده با رعایت کامل موازین قانونی و کلیه حقوق دفاعی در مرحله تحقیق، صدور و اجرای حکم رسیدگی شده و وکیل مدافع متهم در کلیه مراحل دادرسی در دادسرا و دادگاه حضور داشته است.

همچنین همسر سابق نامبرده نیز به جرم مشارکت در جاسوسی به تحمل ۱۵ سال حبس محکوم که رأی صادره به تأیید دیوان عالی کشور رسیده و در حال تحمل کیفر است.
انتهای پیام
