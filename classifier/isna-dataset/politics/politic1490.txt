کیفرخواست متهمان پرونده کیمیا خودرو قرائت شد/ بیش از ۱۱ میلیارد تومان کلاهبرداری از ۱۱۷۰ نفر
در اولین جلسه رسیدگی به پرونده کیمیا خودرو، کیفرخواست متهمان این پرونده قرائت شد.
به گزارش ایسنا، قاضی صلواتی در ابتدای جلسه رسیدگی به پرونده متهمین کیمیا خودرو اظهار کرد: در مورخه ۲۹ خرداد ماه ۹۸ شروع اولین جلسه محاکمه متهمین شرکت کیمیا خوردرو اسپرلوس در شعبه چهارم رسیدگی به پرونده اخلال گران و مفسدین اقتصادی به صورت علنی برگزار می‌شود.
وی عنوان کرد: این پرونده ۱۱ جلد و ۱۵ متهم دارد که ۸ نفر از آنها متواری هستند و مبلغ کلاهبرداری ۱۱ میلیارد ۵۷۴ میلیون و۶۶۳ هزار و ۸۰۰ تومان می‌باشد که از ۱۱۷۰ نفر کلاهبرداری شده است.
قاضی صلواتی با بیان اینکه رئیس دادگاه می‌تواند دستور اخراج کسانی را که باعث اخلال در نظم دادگاه می‌شود را اعلام کند از نماینده دادستان خواست تا در جایگاه حاضر شود و کیفرخواست متهمان را قرائت کند.
آقامیری نماینده دادستان پس از حضور در جایگاه گفت: کیفرخواست متهمان پرونده بدین شرح است:
۱_ شرکت کیمیا خودرو اسپرلوس به اتهام مشارکت در کلاهبرداری شبکه‌ای به مبلغ ۱۱ میلیارد و ۴۶۳ میلیون و ۵۲۳ هزار و ۸۰۰ تومان.
۲_ مهدی فتاحی نیا، بازداشت، به اتهام مشارکت در کلاهبرداری شبکه‌ای به میزان مبلغ ذکر شده و واسپاری بدون مجوز.
۳_ مرتضی فتاحی نیا، بازداشت به اتهام مشارکت در کلاهبرداری شبکه‌ای به میزان مبلغ ذکر شده و واسپاری بدون مجوز.
۴_ دل نیا فتاحی نیا، بازداشت. به اتهام مشارکت در کلاهبرداری شبکه‌ای به میزان مبلغ ذکر شده و واسپاری بدون مجوز.
۵_ عبدالنبی حسین پور، دسترسی به وی حاصل نشده به اتهام مشارکت در کلاهبرداری شبکه‌ای به میزان مبلغ ذکر شده و واسپاری بدون مجوز.
۶_ محمدرضا کشاورز علی رغم اطلاع از تشکیل پرونده و احضار حاضر نشده به اتهام مشارکت در کلاهبرداری شبکه‌ای به میزان مبلغ ذکر شده و معاونت در واسپاری بدون مجوز.
۷_ امیرعلی سام رجبی، دسترسی به وی حاصل نشده به اتهام مشارکت در کلاهبرداری شبکه‌ای به میزان مبلغ ذکر شده و واسپاری بدون مجوز.
۸_ مجید پورمحسنی، دسترسی به وی حاصل نشده به اتهام مشارکت در کلاهبرداری شبکه‌ای به میزان مبلغ ذکر شده و واسپاری بدون مجوز
۹_ غلامرضا بهاری مشهور به عبادی که دسترسی به وی حاصل نشده به اتهام مشارکت در کلاهبرداری شبکه‌ای به میزان مبلغ ذکر شده و واسپاری بدون مجوز.
۱۰_ علیرضا اشرف داری، دسترسی به وی حاصل نشده به اتهام مشارکت در کلاهبرداری شبکه‌ای به میزان مبلغ ذکر شده و واسپاری بدون مجوز.
۱۱_ صادق صمدی، دسترسی به وی حاصل نشده به اتهام مشارکت در کلاهبرداری شبکه‌ای به میزان مبلغ ذکر شده و واسپاری بدون مجوز.
۱۲_ نسرین الله یاری بازداشت به دلیل عجز از توزیع وثیقه به اتهام مشارکت در کلاهبرداری شبکه‌ای به میزان مبلغ ذکر شده و واسپاری بدون مجوز.
۱۳_ اعظم کریمی، به اتهام مشارکت در کلاهبرداری شبکه‌ای به میزان مبلغ ذکر شده و واسپاری بدون مجوز.
۱۴_ سمیه عفت دوست، به اتهام مشارکت در کلاهبرداری شبکه‌ای به میزان مبلغ ذکر شده و واسپاری بدون مجوز.
۱۵_ معصومه موسوی، دسترسی به وی حاصل نشده به اتهام مشارکت در کلاهبرداری شبکه‌ای به میزان مبلغ ذکر شده و واسپاری بدون مجوز.
نماینده دادستان عنوان کرد: دل نیا فتاحی نیا به عنوان مدیرعامل و رئیس هیئت مدیره شرکت کیمیا خودرو، مهدی فتاحی نیا عضو هیئت مدیره این شرکت و مرتضی فتاحی نیا برادر متهمین بر اساس مفاد شرکت کاری نکرده و تحت عنوان شرکت کیمیا خودرو و تأسیس دفاتر غیرمجاز و جابجایی دفاتر شرکت بدون اطلاع دفاتر ثبت شرکت‌ها، اقدام به استخدام افراد زیادی کرده. همچنین اقدام به فروش نقدی و اقساطی خودرو نموده‌اند. در صورتی که وجوه از متهمین اخذ شده اما خودرویی به آنها تحویل داده نشده است.
نماینده دادستان افزود: کارمندان شرکت با علم به اینکه شرکت کیمیا خودرو هیچ مجوزی از بانک مرکزی ندارد به خریداران می‌گفتند که دستگاه پوز شرکت به حساب شرکت‌های خودروسازی متصل است و یا خودروها در پارکینگ شرکت آماده تحویل است.
آقامیری بیان کرد: با توجه به شواهد پرونده مانند دعاوی حقوقی بانک مرکزی، شکایت شاکیان، رسیدهای فروش، فیش‌های واریزی، فیلم‌ها و صداهای ضبط شده از کارمندان و … وقوع جرم در سال ۹۶ در تهران از سوی شرکت کیمیا خودرو محرز است و با توجه به قانون مبارزه با ارتشاء، اختلاس و کلاهبرداری بنا به نظر قاضی اگر اتهام افساد فی الارض ثابت شود برای متهمان درخواست صدور حکم اعدام و اشد مجازات را دارم.
قاضی صلواتی از نماینده بانک مرکزی خواست تا شکایت خود علیه شرکت کیمیا خودرو را بیان کند.
مسعود جمشیدی نایینی پس از حضور در جایگاه با استناد به منابع قانونی و ضرورت اخذ مجوز شرکت‌های لیزینگ یا همان واسپاری مطالبی را مطرح کرد و گفت: با توجه به پیگیری‌های انجام شده از سوی بانک مرکزی همچون اعلام شکایت، درخواست تعقیب کیفری، درخواست توقف فعالیت‌ها و انحلال شرکت متهمان با وجود اطلاع از مکاتبات مراجع قضائی و انتظامی به فعالیت‌های خود ادامه دادند. بنابراین سوءنیت متهمان محرز است و درخواست اشد مجازات برای متهمان را دارم.

پس از اظهارات نماینده بانک مرکزی قاضی صلواتی از شاکیان حاضر در دادگاه خواست تا سخنان خود را بیان کنند.
رضا رضایی به عنوان مالباخته و نماینده شاکیان در جایگاه قرار گرفت و گفت: بیست و سوم شهریور سال ۹۶ از طریق آگهی روزنامه با این شرکت آشنا شدم و چون درخواست خودروی جک دادم اعلام کردند که ۱۵ روزه خودرو را تحویل می‌دهند. ۵۰۰ هزار تومان به حساب شرکت ریختم و دویست و پنجاه هزار تومان نیز به حساب کارگزاری و شرکت اعلام کرد که پس از یک هفته اگر از سوی بانک مرکزی مشکلی برای شما نبود خودروی شما را تحویل می‌دهیم.

وی افزود: پس از یکی دو هفته که خبری نشد به خانم نسرین الله یاری معروف به یوسفی مراجعه کردم و وی ۲۳ میلیون تومان از من گرفت ولی از خودرو خبری نشد. من یک سال این پرونده را پیگیری کردم و ما توانستیم عبدالنبی حسین پور را دستگیر کنیم. اما وی با ۲۰۰ میلیون تومان وثیقه آزاد شد، البته پس از دستگیری ۳ تن از مدیران این شرکت، ما شاهد فعالیت و کلاهبرداری آنان در برخی شرکت‌های دیگر مانند اروند خودرو، آواگستر خودرو و پیشتاز خودرو سعادت بودیم.
رضایی عنوان کرد: برخی مالباختگان از شدت ناراحتی و فشار فوت کردند و برخی نیز طلاق گرفتند. من طلاهای همسرم را فروخته بودم. برخی متهمان گفتند کاره‌ای نیستند. پس چرا خود را نماینده شرکت معرفی می‌کردند؟ آقای اشرف طاری اعتراف کرده که ۱۱ تا ۱۲ کارشناس و وکیل زبده را استخدام کرده تا قراردادها را به گونه‌ای تنظیم کنند که ما نتوانیم شکایت کنیم.
این مالباخته افزود: از مالباختگان امضا می‌گرفتند که با رضایت کامل تمام پول خود را دریافت کرده‌اند در حالی که ۱۰ تا ۴۵ درصد پول آنان را می‌دادند. همسرم را تهدید کردند و گفتند که به رضایی بگو خودش را کنار بکشد.
انوش دانش یکی دیگر از مالباختگان این پرونده پس از حضور در جایگاه گفت: در اردیبهشت سال ۹۷ که شاهد تبلیغات گسترده این شرکت بودم به دفتر این شرکت در خیابان جمهوری مراجعه کردم. روز اول از من ۱۰ میلیون تومان گرفتند و بعد خانم یوسفی زنگ زد که اگر هفت و نیم میلیون تومان دیگر بدهید ماشین‌تان را تحویل می‌دهیم. مشکل اصلی ما فقط ۳ نفر از خانم‌هایی هستند که در این پرونده متهم هستند. چون تمام قراردادها به اسم این سه نفر بوده و سوگند می‌خوردند که ماشین را تحویل می‌دهیم. من خودم شاهد بودم که کلانتری ۱۱۰ در دفتر شرکت حضور پیدا می‌کرد ولی حق حساب می‌گرفتند و می‌رفتند. البته آنجا هر روز درگیری بود.
وی افزود: من درخواست اشد مجازات برای این سه نفر به ویژه خانم یوسفی و عفت دوست را دارم چون این دو نفر فتنه اصلی و عامل اصلی کلاهبرداری این شرکت هستند. برخی شگردهای این افراد این بود که مثلاً پلاک ماشین را نشان می‌دادند و می‌گفتند که می‌خواهیم تحویل بدهیم. حتی زن و شوهری را دیدیم که خوشحال بودند و می‌گفتند که ما ماشین گرفتیم ولی بعد فهمیدیم از عوامل خودشان بودند.
در ادامه محمدمهدی احمدی یکی دیگر از مالباختگان و شاکیان پرونده در جایگاه قرار گرفت و گفت: شاید من برخلاف بسیاری از شاکیان مبلغ زیادی پرداخت نکرده باشم. من ۱۰ میلیون تومان پرداخت کردم اما این پول برای من ارزش زیادی داشت. من به علت معلولیت تحت پوشش بهزیستی قرار دارم. پس از اینکه در روزنامه با آگهی این شرکت روبرو شدم به علت تنگنای مالی مجبور شدم به سراغ آنها بروم. آن زمانی شرایط جسمی سخت‌تری داشتم. در آخرین مراجعه‌ام به شعبه جمهوری با برخورد فیزیکی مواجه شدم و قرارداد مرا گرفتند.
وی افزود: وقاحت ماجرا آنجاست که این افراد، با آبرو و حتی مسائلی که خط قرمز است بازی کردند و می‌گفتند تحریم‌ها را دور می‌زنند. در تجمعی که مقابل دفتر آقای رئیسی انجام شد هم افرادی از سوی متهمان آمده بودند و می‌گفتند این شرکت به دلیل اینکه در حال دور زدن تحریم‌ها است و چون به نظام وابسته است حساب‌هایشان مسدود است و کلاهبردار نیستند. از آنجا که آقای رئیسی ریاست قوه قضائیه را بر عهده دارند امیدوارم شاهد تحولی در برخورد با این متهمان ۳ که کشور و عقیده را بی آبرو می‌کنند باشیم و من اشد مجازات را برای این افراد خواستار هستم. امیدوارم نحوه رسیدگی به شکلی باشد که آسیب کمتری ببینیم. به خاطر دارم روز ثبت نام که به دفتر مذکور رفتم حوالی نیمه شعبان بود و آنها مشغول پخش شربت بودند.
یکی از شکات خانم پس از حضور در جایگاه، گفت: همسر من سال‌ها پیش فوت شد و مسئولیت خانواده بر عهده من بود. می‌خواستم در آژانس کار کنم. به شعبه مراجعه کردم و از این خانم پرسیدم آیا اینجا مطمئن است؟ گفت من شرافتم را گرو می‌گذارم اما یک سال است که در خانه به دخترم دروغ می‌گویم. به گونه‌ای به ما آسیب روانی زدند که نمی‌دانیم چه کنیم و من اینها را به رفتار خودشان واگذار کردم. من نزدیک به ۵ میلیون و ۳۰۰ هزار تومان پرداخت کردم و تقاضای اشد مجازات دارم. دخترم می‌گوید آژانس چه شد و من نمی‌دانم چه پاسخی بدهم.
در ادامه بهزاد جاوید یکی دیگر از شکات در جایگاه حاضر شد و عنوان کرد: من ۴۳ میلیون و ۷۵۰ هزار تومان برای خودروی جک s5 پرداخت کرده‌ام و در حال حاضر به کیمیا خودرو بابت بازی کردن با روحیات و روانمان تبریک می‌گویم. من نزدیک به یک سال است که از قرص اعصاب استفاده می‌کنم. پول من رفت فدای سرم اما آبروی من هم رفت و به بانک و دوستان خود بدهکار شدم. همسر من نیز لطمه خورد و نزد خانواده خود بی آبرو شد. زمانی که این متهمان را می‌بینم حسرت می‌خورم که چرا ما نمی‌توانیم مانند اینها کلاهبردار باشیم؟ من از حقم گذشته‌ام اما خواستار اشد مجازات هستم.
غلامحسین محمدی یکی دیگر از شکات پرونده، گفت: من به فلکه صادقیه رفتم و در خصوص نحوه واگذاری خودروها گفتم که گفتند باید ۷۵۰ هزار تومان علی الحساب واریز کنی و ۱۵ روز دیگر مبلغ مورد نظر را بدهید و خودرو را تحویل بگیرید. خانم کریمی مسئول آنجا بودند. من گفتم ۰، ۱۵ میلیون تومان از گلوی زن و بچه زده‌ام و در پارکینگ اجرتی کار می‌کنم. پرسیدم اگر مشکلی هست بگویید. گفت پول را واریز کن و ۱۵ روز دیگر ماشین را تحویل بگیر.
در ادامه یکی دیگر از شکات این پرونده اظهار کرد: من ۱۶ میلیون و ۵۰۰ هزار تومان برای ثبت نام خودرو به شرکت دادم. به خانم یوسفی گفتم پسرم مشکل کلیه دارد و می‌خواهم این خودرو را بخرم و برای پسرم بفروشم اما اکنون پسرم جفت کلیه‌هایش را از دست داده است. اینها نه تنها از پول ما استفاده کردند بلکه خانم الله یاری به من فحش ناموسی داد که چرا شکایت کرده‌ام. همه ما را به این روش بردند که ابتدا ۷۵۰ هزار تومان بدهید و در ادامه اقدامات دیگر برای گرفتن خودرو انجام شود. گفتم تیرماه پسرم جراحی دارد اما زمانی که تماس می‌گرفتم من را به دیگری پاس می‌دادند.

وی افزود: پس از دستگیری متهمان گفتند بگذارید یکی از ما آزاد شود تا کارهای لازم را جهت بازگشت پول شما انجام دهد. زمانی که با آقای فتاحی نیا صحبت کردم گفتند هم زندان بروم هم پولت را بدهم؟ این کار را نمی‌کنم. خانم یوسفی پس از این ماجرا مجدد همراه خواهرش شرکت خودرو زد. در قالب مشتری به آنجا رفتیم. زمانی که متوجه ما شدند خواهرش دست مرا گاز گرفت و تمام عوامل را از شعبه جمهوری در آنجا جایگزین کردند. در ابتدا ۱۶ میلیون تومان دادم و مابقی را سفته دادم که گفتند اگر چکی بود خودرو را زودتر می‌دادیم. اشد مجازات کمترین چیز برای ۱۲۰۰ شاکی است که باید جلوی آنها سرافکنده باشند. پسرم هر خودروی دنایی که می‌بیند تصور می‌کند برای ماست.
در ادامه جلسه احمد باقری یکی دیگر از شکات در جایگاه حاضر شد و گفت: در دی ماه ۹۶ به میزان ۸ میلیون و ۵۵۰ هزار تومان پرداخت کردم و برای ثبت نام خودرو به شعبه جمهوری مراجعه کردم. اینها طراح این وضعیت هستند و ما اشد مجازات را می‌خواهیم. چرا که روحیه ما را خراب کردند. من به خانم یوسفی گفتم که من در شرکتی کار می‌کنم که اگر ماشین نداشته باشم اخراج می‌شوم و او گفت اگر امروز پول را بدهید طی ۲۰ روز به شما ماشین می‌دهیم.
وی ادامه داد: زمان مراجعه به شرکت آنها ما را به اتاق‌های کوچکی می‌بردند که با دیگر شکات روبرو نشویم و یکدیگر را نبینیم. الان یک سال و نیم گذشته و همه فامیل مرا مسخره می‌کنند. در نتیجه من اشد مجازات را می‌خواهم ولو اینکه پول من را ندهند.
قاضی صلواتی گفت: اینها با سایپا و ایران خودرو هم قراردادی نداشتند.
شاکی پاسخ داد: بله آنها آبروی این شرکت‌ها را هم برده‌اند. ما زورمان به گرفتن وکیل نرسید حتی خدمت آقای اژه‌ای هم رفتیم و ایشان گفت نمی‌شود همه شما بیایید زیرا از نظر امنیتی خوب نیست. ما هم سه نفر نماینده انتخاب و همگی امضا کردیم. این افراد بیرون از دادگاه نفوذ دارند و ممکن است ما را بزنند و ناقص کنند.
وی خطاب به قاضی صلواتی بیان کرد: با این دیدگاهی که ما از شما داریم می‌خواهیم اشد مجازات را اعمال کنید. اینها اگر از روی کره زمین محو شوند خدمتی به انسانیت و بشریت می‌شود. ایرانیان مردمانی صادق هستند و اینها از صداقت ما سو استفاده کردند.
در ادامه یکی دیگر از شاکیان به نام خانم میرزا بیگی پس از حضور در جایگاه عنوان کرد: ما ۴۰ میلیون و ۲۵۰ هزار تومان پرداخت کردیم و این پولی بود که مادر من که فرهنگی است پس از ۳۰ سال کار کردن حقوق بازنشستگی خود را گرفت و می‌خواست با این پول برای من که دکترا قبول شدم ماشین بخرد. روزی که به این شرکت مراجعه کردیم آنقدر شلوغ بود که کسی فکر نمی‌کرد اینها کلاهبردار باشند. در دفعات بعد که به شرکت مراجعه کردیم روی درب شرکت نوشته شده بود که این مکان به دلیل روزه خواری پلمپ شده است و به طبقه پنجم مراجعه کنید.
وی افزود: پس از مراجعه به طبقه پنجم آنها پا به پای مادرم گریه کردند. من پول مادرم و همه افراد را می‌خواهم.
قاضی صلواتی از این شاکی پرسید: اقساط را طی چه مدت باید پرداخت می‌کردید؟
شاکی پاسخ داد: طی ۳۶ قسط. ما اشد مجازات را می‌خواهیم.
شاکی دیگری به نام لیلا خجسته در جایگاه حاضر شد و گفت: من ۱۹ میلیون و ۵۵۰ هزار تومان واریز کردم. فکر می‌کنم خانم یوسفی و قربانی باید اینجا که من را می‌بینند از خجالت آب شوند.
قاضی در این هنگام نام اصلی و شناسنامه‌ای متهمان خطاب به این شاکی گفت: نام‌های واقعی اینها را بیان کنید.
یکی دیگر از شاکیان به نام لیلا خجسته پس از حضور در جایگاه گفت: اینها در شرکتشان می‌خواستند که هیچ کدام از مشتری‌ها با هم صحبت نکنند و اجازه نمی‌دادند کسی به اتاق‌هایشان برود. دو قلچماق در آنجا گذاشته بودند تا کسی وارد آن اتاق‌ها نشود. یک بار با هجوم به آنجا رفتم و دیدم ناخن‌های خود را سوهان می‌کشند. خانم معصومی گفت اینجا برای آقازاده‌ها است. حرفت را بزن تا بشنوند.
یکی دیگر از شاکیان به نام همت فکری گفت: من آگهی را از طریق سایت دیوار دیدم و وقتی برای ثبت نام به آنجا رفتم دستگاه پُزشان به نام کیمیا خودرو بود.
یکی دیگر از متهمان بیان کرد: من ۱۰۱ میلیون و ۲۵۰ هزار تومان برای خودروی تویوتا پرداخت کردم که خودرو را دریافت نکردم اما تقاضای اشد مجازات را ندارم زیرا اینها جانی از من نگرفتند که بخواهم جانشان را بگیرم فقط پولم را می‌خواهم.
قاضی صلواتی در خلال سخنان یکی از شاکیان زمانی که گفت، آگاهی خیابان شاپور به مال‌باختگان اعلام کرده بود که همه پول‌ها بلوکه شده است، گفت: فقط یک میلیارد تومان در حساب شرکت کیمیا خودرو است.
پس از نزدیک شدن به اذان ظهر قاضی صلواتی ختم نخستین جلسه رسیدگی به این پرونده را اعلام کرد و گفت: جلسه بعد ساعت ۹ صبح روز شنبه یکم تیرماه برگزار خواهد شد.
وی افزود: شاکیانی که این جلسه حضور داشتند جلسه بعد در دادگاه حاضر نشوند تا مابقی شکات، شکایات خود را مطرح کنند.
انتهای پیام
