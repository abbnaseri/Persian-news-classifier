امنیت ایران و ترکیه وابسته به یکدیگر است
معاون حقوقی رئیس جمهور با اشاره به روابط دیرینه تجاری ایران و ترکیه و همچنین  دوستی و ارتباطات نزدیک و تنگاتنگ  بین تاجران دو کشور، تاکید کرد: معاونت حقوقی ریاست جمهوری برای حل مشکلات حقوقی و رویه های سرمایه گذاری و تجاری دو کشور آمادگی کامل دارد.
به گزارش ایسنا، لعیا جنیدی روز چهارشنبه در دیدار «دریا اورس» سفیر ترکیه در تهران با تاکید براینکه خروج آمریکا از برجام و ایجاد اختلال در روندهای تجاری  بانکی جمهوری اسلامی ایران در جهان تنها محدود به ایران نخواهد شد، تصریح کرد: یکجانبه گرایی آمریکا در سطح بین الملل و خروج از معاهدات مهم بین المللی خطری بزرگ برای صلح و امنیت جهانی است چراکه این کشور رویه ها و نهادهای بین المللی که طی قرن اخیر بوجود آمده اند را تضعیف است. معاون حقوقی رئیس جمهور همچنین به اوضاع خاص و پرآشوب منطقه اشاره و تاکید کرد: امنیت ایران و ترکیه در پیوند با هم وموثر بر هم است و باید هر دو کشور در راستای تامین و ارتقای امنیت تلاش و همکاری کنند.   «دریا اورس» سفیر ترکیه نیز در این دیدار با بیان اینکه تحریم های یکجانبه آمریکا علیه جمهوری اسلامی ایران نه تنها به مردم ایران بلکه به کل کشورهای منطقه ودیگر کشورها آسیب می زند، برضرورت ارتقای روابط تجاری و اقتصادی ایران و ترکیه با توجه شرایط خاص و پیچیده کنونی تاکید کرد و ادامه داد که این تحریم ها در واقع فقط تحریم ایران نیست بلکه تحریم کشورهای دیگر و کالا ها و شرکت های آنها هم هست و همچنین اعلام کرد: اراده سیاسی و اقتصادی آنکارا گسترش روابط همه جانبه با تهران است. سفیر ترکیه در ایران بابیان اینکه باید کشورهای مستقل همانند ایران وترکیه در مقابله با توطئه ها و تهدیدات خارجی با یکدیگر متحد شوند، بر ارتقای سطح روابط تجاری و اقتصادی دو کشور تاکید کرد و افزود: امیدواریم با تسهیل امور و رفع موانع حقوقی و برخی رویه های دست و پاگیراز ظرفیت های تجاری و اقتصادی دو کشور بیش از پیش استفاده شود.
انتهای پیام
