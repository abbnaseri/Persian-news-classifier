ظریفیان: رئیسی کار سختی برای تحول در قوه قضاییه دارد
 یک فعال سیاسی با بیان اینکه رئیسی کار سختی برای تحول در قوه قضاییه دارد، گفت: تغییر و تحول در قوه قضاییه بسیار سخت و زمان بر است و با بیانیه و گفت‌و گو این مسائل حل نخواهد شد.
غلامرضا ظریفیان در گفت وگو با ایسنا، با اشاره به اینکه تفکیک قوا مهم‌ترین دستاورد دولت مدرن است، اظهار کرد: براساس اصل تفکیک قوا، قوه قضائیه نهادی مستقل بوده که مهم‌ترین رکن توسعه پایدار و کانون آرامش‌بخش یک جامعه است. در واقع در نظام‌هایی که مردم مبنای توسعه هستند، قوه قضائیه مهم‌ترین کانون آرامش‌بخش و تأمین‌کننده احساس امنیت جامعه است.
وی ادامه داد: نظام جمهوری اسلامی ایران نیز به عنوان یک دولت مدرن، اصل تفکیک قوا را پذیرفته است و ساختار خود را بر اساس این اصل شکل داده است. آموزه‌های دینی ما هم تأیید می‌کند که قوه قضائیه مهم‌ترین کانون تأمین آرامش جامعه است. وقتی سایر قوا به دلایلی وظایف خود را خوب انجام ندهند، مردم برای استیفای حقوق طبیعی، شهروندی و معنوی خود به قوه قضائیه پناه می‌برند. اگر قوه قضائیه کارآمد بوده و به موقع عدالت را پیاده کند، جامعه روی آرامش می‌بیند.
این فعال سیاسی با اشاره به اینکه حیات انسان به عدالت است، خاطرنشان کرد: عدالت مهم‌ترین مقوم توسعه پایدار و مردم‌بنیاد است، بنابراین مهم‌ترین وظیفه قوه قضائیه تحقق عدالت بر اساس فهم دنیای امروز و فهم حقوق شهروندان است. این مسئله مهم همواره مدنظر شهید بهشتی به عنوان پایه‌گذار نظام حقوقی و قضائی انقلاب اسلامی بود. به هر حال جامعه باید احساس کند در یک فضایی امن و با عدالت زندگی می‌کند و قوه قضائیه مهم‌ترین کانونی است که می‌تواند این احساس را ایجاد کند.
ظریفیان همچنین با اشاره به ضرورت ایجاد تحول در قوه قضائیه گفت: البته آقای رئیسی کار بسیار سختی برای ایجاد تحول در پیش دارد زیرا رویه‌ها و مناسبات وقتی نهادینه می‌شود، تغییر آنها بسیار سخت و زمان بر است و با بیانیه و گفت‌و گو این مسائل حل نخواهد شد بلکه به برنامه عملیاتی نیاز دارد. نیاز است در همه سطوح در قوه قضائیه عدالت‌طلبی با درک تحولات و نیازهای جامعه امروزی دنبال شود. اگر این اتفاق رخ دهد، گام مهمی در توسعه پایدار برداشته می‌شود و اعتماد عمومی بازسازی می‌شود.
وی در ادامه  با بیان اینکه وقتی سازوکار مدیریت جامعه خوب کار نکند، آسیب‌های اجتماعی به قوه قضائیه سرریز می‌کند، خاطرنشان کرد: تعداد زیاد پرونده‌ها در قوه قضائیه می‌تواند به همین مساله خوب عمل نکردن مدیریت سازوکارهای اجتماعی بازگردد. از طرفی قوه قضائیه هم نیازمند نیروهای کارآمد است تا بتواند فهم درستی از مشکلات و مسائل جامعه داشته باشند.
این فعال سیاسی در پایان گفت: قوه قضائیه باید به مقابله جدی با جریان‌های غیرقانونی که از آنها به مافیا یاد می‌شود بپردازد، در غیر این صورت جامعه احساس می‌کند که روند احقاق حقوق مظلوم و مجازات ظالم خوب انجام نمی‌شود.
انتهای پیام
