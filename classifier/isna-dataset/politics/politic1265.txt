چمران: اختلاس و خیانت به انقلاب، خلاف مسیر شهداست
عضو شورای مرکزی جبهه مردمی نیروهای انقلاب گفت: اختلاس و خیانت به انقلاب، خلاف مسیر شهدای گرانقدر انقلاب اسلامی است.
به گزارش ایسنا، مهدی چمران ، با تاکید بر اینکه پایه مقاومت اسلامی امروز خاورمیانه، در لبنان و با حضور دکتر چمران پی ریزی شد، اظهار کرد: بالاترین بشارت برای مجاهدان خدای تعالی فیض عظیم شهادت است و شهید چمران مجاهدت در راه خدا را انتخاب کرد و خدمات او به اسلام همچون خاری در چشم دشمنان فرو رفت.
وی گفت: پیروزی اسلام نتیجه تاسی به مکتب حسینی است و دفاع مقدس ما استمرار نهضت عاشورا و سلاح ما ایمان، تقوا و اخلاص بود و این ویژگی‌ها در وجود شهدای گرانقدری نظیر چمران متجلی بود.
وی در ادامه، اعتقادات، ایدئولوژی و رهبری را اصول مهمی دانست که دکتر چمران معتقد واقعی به آنها بود، تصریح کرد: امروز حزب‌الله لبنان اقتدار خود را مدیون مجاهدت مجاهدانی نظیر دکتر چمران و سید حسن نصرالله است که با تاسی به اعتقادات و تبعیت از ولی فقیه مسیر مقاومت را با موفقیت طی کردند.
وی به نامه‌ای که دکتر چمران در بدو ورود به ایران نوشت اشاره کرد و افزود: در این نامه استراتژی شهید چمران مشخص شده است. او به شکرانه پیروزی انقلاب جان خود را در طبق اخلاص گذاشت و آماده جانفشانی شد و نهایتاً به این فیض عظیم نائل گشت.
برادر شهید چمران در ادامه گفت: شهید دکتر چمران خود را فدای اسلام کرد و سوخت تا انقلاب و اسلام پابرجا بماند. او آرزو داشت وقتی چشم از جهان بست فارغ از تعلقات دنیوی، در زمره مجاهدان قرار گیرد.
وی با اشاره به اینکه شهید چمران هیچ دلبستگی به دنیا نداشت و تنها سرمایه مادی او مبلغ ۳۵ هزار تومان در زمان شهادتش بود، اظهار کرد: متأسفانه عده‌ای از مسئولان با حقوق‌های نجومی خلاف مسیر شهدا حرکت می‌کنند و حتی برخی به خیانت به انقلاب و اختلاس روی آوردند که این گونه اقدامات خلاف مسیر شهداست و در نزد خدای تعالی باید پاسخگو باشند.
انتهای پیام
