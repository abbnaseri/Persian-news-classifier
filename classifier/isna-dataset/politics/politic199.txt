علل تقاضای برگرداندن طرح "اعاده اموال نامشروع مسئولان" به کمیسیون قضایی مجلس
نماینده مردم تهران در مجلس در مورد تقاضای برگرداندن طرح اعاده اموال نامشروع مسئولان به کمیسیون قضایی مجلس پاسخ داد.
به  گزارش ایسنا، محمدرضا بادامچی در صفحه رسمی خود در توییتر نوشت:
 «پاسخ به مردم درخصوص تقاضای عودت طرح اعاده اموال نامشروع مسئولان به کمیسیون قضاییه
 ما به دو دلیل، خواستار بازگشت طرح «اعاده اموال نامشروع مسئولان» به کمیسیون قضایی هستیم:
پیش از این، در سال ۹۱، براساس اصل ۱۴۲ قانون اساسی، قانون "رسیدگی به دارایی مقامات، مسئولان و کارگزاران نظام‌ جمهوری اسلامی"، تصویب و ابلاغ شده و حتی قوه قضاییه نیز آیین‌نامه اجرایی آن را تهیه کرده ولی تاکنون اجرا نشده است. شایسته است به‌جای تزاید قانون، قوانین موجود اجرایی شود. حتی ماده ۱۱۵ برنامه ششم توسعه نیز بر ضرورت اعلام دارایی‌ها توسط مسئولان به رییس قوه قضاییه تاکید دارد که در صورت استنکاف، به مجازات درجه شش محکوم می‌شوند.
طرح فعلی بدون توجه به قانون قبلی، تنظیم شده است. باید بررسی شود که آیا طرح پیشنهادی، می تواند با اصلاح قانون قبلی در آن قانون ادغام شود یا مسایل جدیدتری مطرح است و باید قانون جداگانه‌ای تدوین شود. از آنجا که موضوع بسیار مهم است، در صورت ضرورت تدوین و تصویب قانون جدید، باید بررسی‌های کارشناسی دقیقی صورت بگیرد. طرح فعلی دقت و جامعیت لازم را ندارد.
برخلاف تصور عده‌ای، ما از رئیس مجلس نخواستیم این طرح کنار گذاشته شود، ما خواستار بررسی بیشتر و دقیق‌تر شده‌ایم تا اهداف عالیه طرح، دقیق‌تر محقق شود. به عنوان یکی از امضاکنندگان، بیش از همیشه به اهمیت و ضرورت اصل شفافیت و مبارزه با فساد تاکید دارم اما قائل بر این هستم که تورم قوانین ضعیف، خود می‌تواند عامل فساد باشد. قانون باید جامع‌الاطراف، محکم و دارای ضمانت اجرا باشد. مبارزه با فساد ضامن بقای نظام و شفافیت اصل اول توسعه است.»
انتهای پیام
