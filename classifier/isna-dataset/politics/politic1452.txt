کمک ۸۴ میلیارد تومانی خیرین در ماه رمضان 
مدیرعامل ستاد دیه کشور با تقدیر از حمایت‌های صورت گرفته در راستای آزادی زندانیان غیرعمد، از کمک ۸۴ میلیارد تومانی خیرین در ماه رمضان خبر داد.
به گزارش ایسنا به نقل از روابط عمومی ستاد دیه کشور، سید اسدالله جولایی در دیدار با حجت‌الاسلام اسدالله جعفری رئیس کل دادگستری استان خراسان شمالی، گفت: منابع مالی مورد نیاز ستاد دیه از بدو تأسیس تا کنون از طریق حمایت‌های مردمی تأمین شده و مادامی که کارکنان این نهاد بر اصل غیردولتی بودن خود استوار باشند، می‌توان گفت حیات‌شان تضمین و توفیقات‌شان تداوم خواهد داشت. این اصلی است که در طول سه دهه فعالیت به آن رسیده و در حفظ آن کوشا خواهیم بود.
وی افزود: امسال به دلیل مشکلات ناشی از سیل‌های فروردین ماه در ۵ استان کشور هیچ برنامه گلریزانی نداشتیم اما با این شرایط ضمن ارائه تسهیلات ویژه برای استخلاص مددجویان استان‌‎های لرستان، خوزستان و گلستان، از طریق حمایت‌های ایرانیان داخل و خارج از کشور بدهی بسیاری از زندانیان نیازمند این مناطق تأمین گردید. به بیان دیگر با برنامه‌های ویژه روابط عمومی ستاد دیه مرکز، گلریزان رمضانه بسیاری از شهرها و شهرستان‌های گرفتار سیلاب در تهران برگزار شد.
مدیرعامل ستاد دیه کشور با اشاره به برپایی ۳۱۳ جشن گلریزان در یک ماهه اخیر اظهار کرد: افزون بر برنامه‌های ویژه برخی از شبکه‌های استانی و رادیویی، رمضان سال جاری مقرر بود میزبان سیصد جشن گلریزان باشیم که با استقبال خوب خیرین این مراسم معنوی افزایش عددی و حتی رقمی داشتند و در مجموع امسال مبلغی معادل ۸۴ میلیارد تومان از قبال برپایی این آئین‌های سنتی برای آزادی صدها بدهکار مالی و دیه پرداخت گردید که شرح آزادی‌های به زودی در قالب عملکرد سه ماهه قید و آمار تفکیکی این آزادی‌ها در آن بسته ارائه خواهد شد.
وی افزود: رمضان امسال خیرین شهرستان‌های اصفهان با اهدای مبلغی معادل ۱۱ میلیارد و ۲۵۵ میلیون تومان بیشتر جذب مشارکت‌های مردمی را به خود اختصاص داده و در ادامه این فهرست مردم دیار کریمان با بذل کمکی معادل ۹ میلیارد و ۸۰۰ میلون تومان و همچنین نیکوکاران خونگرم استان آذربایجان‌شرقی با اعطای کمکی بالغ بر ۷ میلیارد و ۷۷ میلیون تومان در جایگاه دوم و سوم قرار گرفته‌اند.
جولایی اعلام کرد: غیر از مشارکت پرشور افراد در جشن‌های گلریزان کشوری یا مراجعات حضوری جمعی از این عزیزان به بانک‌ها جهت واریز مبالغ خود به حساب ستاد دیه، جالب است تعداد ۲۸ هزار و ۵۵ ایرانی با وجود سقف محدود معین شده از سوی بانک مرکزی، در ماه رمضان از طریق سامانه‌های تلفن همراه «هف‌هشتاد»، «آپ»، «سکّه» و «ایوا» مبلغی معادل یک میلیارد تومان برای آزادی زندانیان جرایم غیرعمد پرداخت کرده‌اند.
انتهای پیام
