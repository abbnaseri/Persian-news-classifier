امام صادق (ع) با تربیت 4000 شاگرد و تبیین دین مکتب تشیع را نهادینه کرد
آیین بزرگداشت سی وهشتمین سالگرد شهدای هفتم تیر و شهید عباسعلی ناطق نوری از شهدای این حادثه در زادگاه وی همزمان با شب سالگرد شهادت جانسوز امام صادق (ع) رییس مذهب تشیع برگزار شد.
به گزارش ایسنا، حجت الاسلام والمسلمین معزی، نماینده ولی فقیه در جمعیت هلال احمر در این مراسم با تبیین نقش ائمه هدی، به خصوص امام صادق (ع) در حفظ و حراست از دین، مسیرانقلاب اسلامی و رمز ماندگاری آن را تاثیرگرفته از مسیر امامان شیعه  دانست.
نماینده ولی فقیه در جمعیت هلال احمر با تبیین و تشریح سیره موسس مذهب تشیع گفت: «اگر امامان ما نبودند و روشنگری و هدایت آنان نبود قطعا نشانی از اسلام نمانده بود. تاریخ اسلام گویای ایثار و تلاش امامان معصومی است که با جهد و جهاد، اجازه ندادند حاکمان ظالم اموی و عباسی، اسلام را در جامعه ریشه کن کنند.»
حجت الاسلام والمسلمین معزی افزود: «مرور و مطالعه عزم و اراده حکام در دوره های مختلف حیات ائمه  و توطئه ها و جنایات آنان گویای آن است که این حاکمان، در دوره های مختلف تمام تلاش خود را برای از بین بردن نام و یاد پیشوایان شیعه به کار بسته اند تا اسلام در جامعه رشد نیابد. اما در این میان حماسه عاشورا، موجب ماندگاری اسلام و جاودانگی قیام عاشورا، موجب احیای دوباره  راه پیشوایان شیعه در تاریخ شد.»
وی در ادامه با اشاره به فرصت های تاریخی پیشوایان شیعه پس از عاشورا افزود: «در دوران امامت امام باقر(ع) و امام صادق (ع) فرصتی 50 ساله فراهم شد که این دو امام همام، نه تنها به نشر معارف اسلام و تربیت شاگردان اقدام کردند بلکه با مبارزه با بدعت گذاران دین، زمینه ساز بیداری مردم علیه غصب حکومت جامعه اسلامی توسط حاکمان نالایق و ضد دین شدند.»
نماینده ولی فقیه در جمعیت هلال احمر ادامه داد: «ائمه شیعه، حافظان دین هستند و در هر دوره ای به شیوه ای متفاوت برای حفظ دین قیام کرده اند. دوره ای برای رفع فتنه با صلح امام حسن(ع) و زمانی دیگر با جهاد و قیام امام حسین(ع) در عاشورا و روزگاری دیگر در زمان امامان باقر(ع) و امام صادق(ع) با ترییت شاگردان و نشر معارف دینی در جامعه، رسالت حفظ دین را انجام داده اند. البته این تربیت شاگردان، نه فقط در میان نخبگان و شاگردان خاص که حتی شامل عموم مردم بوده  و نه تنها علم و دانش دین که علم و دانش مورد نیاز جامعه مانند دانش شیمی، نجوم و دیگر علوم مورد نیاز زندگی مردم را نیز تبیین و ترویج می کردند.»
معزی با اشاره به گستردگی شاگردان امام صادق(ع) در میان مذاهب و غیر مسلمانان، افزود: «مجموعه شاگردان امام صادق بالغ بر چهار هزار نفر می رسد که شیعیان و غیر شیعیان و حتی غیر مسلمانان را نیز شامل می شده است. چنانکه با روی کار آمدن حاکمان بعدی عباسی، متوجه می شوند، امام صادق چگونه  دین و مذهب تشیع را گسترش داده و به اصطلاح امروز فرهنگ اسلامی را  نهادینه کرده است؛ لذا «منصورعباسی» و دژخیمان او به مقابله با امام صادق (ع) و یاران و شاگردان او پرداختند و پس از آن، متوجه شدند که امام، سازمان بزرگی از فقیهان، مفسران و دانشمندان را  تربیت کرده است.»
وی با اشاره به گستردگی حوزه فقه امام صادق (ع) ادامه داد: «فقه امام صادق (ع) نه شامل شئون و زندگی فردی مسلمانان که فقهی است شامل زندگی اجتماعی و دانش های مورد نیاز بشری و زندگی دنیوی مردم ؛ به نحوی که امام خمینی (رضوانه الله تعالی علیه) می فرمودند 80 درصد فقه شیعه، سیاسی است و شامل زندگی اجتماعی و زندگی عمومی مردم می شود.»
حجت الاسلام والمسلمین معزی با اشاره به روایتی از امام صادق که فرموده است، شیعیان ما اهل هدایت، اهل تقوی، اهل خیر و اهل فتح و ظفرهستند، تصریح کرد: « علامه مجلسی در کتاب مرآة العقول در شرح و تفسیر این حدیث امام صادق(ع) که فرمودند: «شیعتنا اهل الهدی و اهل التقی و اهل الخیر و اهل الورع و اهل الفتح والظفر» می نویسند، ، فتح و ظفر برای شیعیان را به سه شکل دارد. یکی در مبارزه با نفس که آن را جهاد اکبر گفته اند و دوم در فتح و ظفر علمی در عرصه علم و کسب دانش است و سومی ظفر در مبارزه با دشمنان و معاندان دین. از همین رو شیعه، همواره در بزنگاه های خطیر، امید و رجای واثق بر ظفر و پیروزی دارد و با شجاعت به مصاف معاندان خود می رود و می داند که هیچکس بر او ‌چیره نخواهد شد.»
وی ادامه داد: «امروز با نگاهی به جامعه خودمان با اندکی تسامح و اغماض - اگرنه بالتمامه که بالنسبه - می توانیم مشاهده کنیم رمز پایداری حکومت جمهوری اسلامی و تداوم آن در گرو همین ویژگی ها بوده است و رنگ باختن این ویژگی ها در جامعه شیعه، موجب خسران جدی خواهد بود. »
نماینده ولی فقیه در جمعیت هلال احمر در ادامه سخنان خود با اشاره به تقارن سالگرد شهادت امام صادق و سالگرد هفتم تیر گفت: « دشمنان قسم خورده انقلاب برای ساقط کردن و نابود کردن انقلاب  می دانستند که نباید تربیت دینی جامعه ما بر اساس آموزه های اهل بیت(ع) گسترش یابد. چراکه می دانستند چنین جامعه ای با ویژگی های شیعه اهل بیت(ع)، پایدار، استوار و مانا خواهد بود. این شد که در همان ابتدا دانشمندان دینی ما همچون شهید مطهری، شهید بهشتی، شهید باهنر، مفتح و بسیاری دیگر را که از مبارزان و انقلابیون پرسابقه و از شاگردان و همراهان بنیانگذار جمهوری اسلامی بودند، نشانه گرفتند.»
حجت الاسلام والمسلمین معزی به ویژگی های  شهدای هفتم تیر و بالخصوص مرحوم شهید مظلوم آیت الله بهشتی گفت: «زخم فقدان آن شهید مظلوم هماره بر پیکر انقلاب خواهد ماند و به تعبیر مقام معظم رهبری از ذخائر انقلاب بود . حتی در مورد سایر شهدای این حادثه نیز  امام فرمود، اینان تا آنجا که من شناخت داشتم از ابرار بودند .»
نماینده ولی فقیه در جمعیت هلال احمر با اشاره به مشی و زندگی شهید عباسعلی ناطق نوری از شهدای حادثه تروریستی هفتم تیر گفت:  من با اغلب شهدای این حادثه رفقات و صمیمیت داشتم، همگان اهل تقوی و ایمان و خیر و هدایت بودند. من به جهت سابقه دوستی قریب به شصت ساله خود با حجت الاسلام و المسلمین ناطق نوری شناخت دقیقی از خانواده و اخوان ایشان دارم. مرحوم شهید عباسعلی ناطق نوری به واقع از ابرار بود. اهل خیر و تقوا، شجاع و نترس و یک انقلابی واقعی بود. مهمتر آنکه با این که محیط کاری او محیط علمی نبود اما سعی و تلاش او همواره تربیت شاگردانی مومن و متدین  در محیط کسب و کار بود. به گونه ای که امروز بسیاری از شاگردان او از انقلابیون و تاثیرگذاران در جامعه هستند.»
وی افزود: «اینها ذخائر انقلاب بودند که خبائث و دشمنان دین و انقلاب  نگذاشتند جامعه و مردم از آنها بهره کافی ببرند اما خداوند همواره حافظ این انقلاب و این مردم بوده و هست و نخواهد گذاشت در تنگناها، شیعیان دچار استیصال شوند .»
نماینده ولی فقیه در هلال احمر با بیان خاطره ای از زبان حجه الاسلام و المسلمین ناطق نوری ادامه داد: « آقای ناطق نوری تعریف می کردند، در روزهای بعد از ترور مقام معظم رهبری در بیمارستان انقلاب، به دیدنشان رفتم و ایشان به من گفتند، نوع حادثه  و ترور به گونه ای بود که علی القاعده نباید می ماندم و قطعا می بایست شهادت نصیبم می شد اما نمی دانم بنا به چه حکمتی، خداوند مرا نگه داشته است؟ آقای ناطق نوری می گفت سال ها بعد و در حالی که چند ماهی از رهبری ایشان نگذشته بود، درحال  قدم زدن با ایشان، گفتم خاطرتان هست که چند روز بعد ترورتان گفتید، مانده ام که خدا چرا مرا نبرده و شهادت رزق من نشد و چه حکمتی در این کار نهفته بود؟ قطعا امروز حکمت آن روز روشن شد که خداوند شما را ذخیره ای قرار داد برای چنین روزگاری که سکان حکومت جمهوری اسلامی به دست بگیرید.»
معزی در پایان افزود: «در مکتب امام صادق(ع) فرجام آیین ناب اسلام،  با ظهور حضرت بقیة الله، ظفر و پیروزی کامل می یابد و آن امام غائب همواره از شیعیان می خواهد در انتظار ظهور باشند که انتظار یعنی زمینه سازی برای ظهور حضرت حجت (عج). ان شاءالله. »
انتهای پیام
