۱۱۰ حزب با قانون جدید احزاب خود را تطبیق داده‌اند
دبیر کمیسیون ده ماده احزاب با اعلام اینکه تاکنون ۱۱۰ حزب با قانون جدید احزاب خود را تطبیق داده‌اند، گفت که 10 حزب در حال تطبیق خود با این قانون هستند. 
 به گزارش ایسنا،  حمید ملانوری در نشستی خبری اظهار کرد: امروز چهارمین جلسه کمیسیون ماده 10 احزاب در سال ۹۸ بود؛ که در این جلسه مصوبات و دستور کارهایی وجود داشت.
وی ادامه داد: اولین دستور کار اصلاح اساسنامه و مرامنانه حزب کانون تربیت اسلامی بود، گزارش مجمع عمومی و اصلاح اساس نامه و مرامنامه آن مورد تصویب قرار گرفت.
ملانوری گفت: همچنین بحث صدور پروانه حزب اسلامی قانون مطرح بود که یکی از احزاب جدید التاسیس است که برخی از استعلامات‌ آن هنوز واصل نشده است و برای بررسی بیشتر دستگاه های امنیتی به جلسه بعد موکول شد.
وی افزود: اصلاح اساسنامه و مرامنامه حزب همدلی مردم تهران  نیز مطرح شد که برای بررسی بیش‌تر نهادهای امنیتی به جلسات بعد موکول شد.
وی با بیان اینکه گزارش مجمع عمومی شش حزب را دستور کار داشتیم، ادامه داد: گزارش مجمع عمومی ، اصلاح اساسنامه و مرامنامه حزب پرستار مورد تصویب قرار گرفت. صلاحیت تعدادی اعضاء احراز نشد که به حزب اعلام می‌شود. گزارش مجمع عمومی، اصلاح اساسنامه و مرامنامه مجمع خط امام نیز مطرح شد که مورد تصویب قرار گرفت. صلاحیت تعدادی از اعضاء محرز نشد و برای بررسی بیشتر به جلسه بعد موکول شد.گزارش مجمع عمومی، اصلاح اساسنامه و مرامنامه حزب ندای ایرانیان نیز مورد تصویب قرار گرفت که البته صلاحیت یکی از اعضاء اعلام نشد. گزارش مذکور برای حزب جامعه زنان ایران اسلامی مطرح شد و صلاحیت یکی از اعضاء محرز نشد .
وی افزود:گزارش مجمع عمومی اصلاح اساسنامه و مرامنامه حزب جامعه انجمن های اسلامی اصناف و بازار مطرح شد، مورد تصویب قرار گرفت، برای بررسی بیشتر به خودشان اعلام می کنیم.
ملانوری اظهار کرد: تمدید موافقت با برگزاری مجمع عمومی حزب  اصولگرایان نو اندیشان خراسان جنوبی انجام شد. این حزب از احزاب تازه تاسیس است که قبلا با موافق حزب موافقت اولیه اش انجام شده و یک مهلت شش ماه داشتند، برای برگزاری مجمع این حزب. در این مدت موفق نشدند تقاضای تمدید برگزاری داشتند که طبق قانون برای یک بار به مهلت سه ماه این مهلت تمدید شود.
وی تصریح کرد: تاکنون  یک مورد شکایت از سازمان بازرسی کل کشور از خانه کشاورز به ما رسیده است  و برای برخی از توضیحات از دبیر کل خانه کشاورز دعوت کردیم.
ملانوری خاطرنشان کرد: در مورد حزب جمهوریت ایران اسلامی تقاضای تاسیس حزب مطرح شد که به دلیل استعلامات امنیتی موضوع به جلسه بعد موکول شد.
وی افزود: درباره برگزاری مجمع عمومی، اصلاح اساسنامه و مرامنامه حزب کارگزاران سازندگی  ایران مطرح شد که به دلیل نقص مدارک و پاسخ استعلامات امنیتی به جلسه بعد موکول شد.
رئیس کمیسیون ماده ده احزاب همچنین اعلام کرد: احزاب بر اساس قانون ، می توانند ائتلاف و جبهه تشکیل دهند و آن را به اطلاع کمیسیون ماده 10 برسانند.  وی گفت: امروز تشکیل جبهه پیشرفت ، راه و عدالت به اطلاع کمیسیون رسید وفعالیت آنان از این پس قانونی است.
وی‌با اشاره به قانون جدید فعالیت  احزاب که در آذر ۹۵ به وزارت کشور ابلاغ شد گفت: احزاب مکلف هستند تا در مهلت شش ماهه خود را با این قانون جدید انطباق دهند. تاکنون ۱۱۰ حزب با قانون جدید خود را تطبیق داده‌اند ، 10 حزب در حال تطبیق هستند. با این احتساب احزاب تطبیق داده شده مجاز به فعالیت هستند.
ملانوری تصریح کرد: پروانه فعالیتی که ما برای احزاب می دهیم تاریخ ندارد، اما احزابی که دارای سابقه فعالیت سیاسی هستند تاریخ اولیه فعالیت و تحدیدش در این پروانه ثبت می شود.
وی در پاسخ به این پرسش که شنیده شده صلاحیت ۱۴ تن از اعضای شورای مرکزی حزب اعتماد ملی تایید نشده است، گفت: هنوز پاسخ استعلاماتشان نیامده است؛ شکایتی به دبیرخانه کمیسیون ارسال نشده بود از طریق دستگاه قضایی شکایت فرستادند. دیوان به ما ارجاع دادند، ان‌شاء الله از جلسه بعدی بررسی می‌کنیم. ما استعلام را برای اعضای موثر انجام می‌دهیم. اگر کسی به عنوان عضو موثر صلاحیتش تایید نشد به این معنا نیست که عضو خود حزب نباشد.
انتهای پیام
