ظریف: آمریکا در جایگاه نابودی ایران نیست
وزیر امورخارجه کشورمان در پاسخ به اظهارات خصمانه رئیس جمهور آمریکا گفت که این کشور در جایگاهی نیست که بخواهد ایران را نابود کند.
به گزارش ایسنا، محمد جواد ظریف وزیر امورخارجه ایران در گفت‌وگو با شبکه سی‌ان‌ان به اظهارات خصمانه دونالد ترامپ رئیس جمهور آمریکا مبنی بر نابود کردن ایران واکنش نشان داد و تاکید کرد که آمریکا در جایگاهی نیست که بتواند چنین کاری انجام دهد.
ظریف همچنین گفت: اقدامات اخیر آمریکا تقابلی و تحریک‌آمیز بوده است اما ایران به دنبال جنگ نیست. به‌ویژه اعمال تحریم بر رهبری ایران، توهین مضاعفی از سوی آمریکا به تمامی ملت ایران بود.
وی تصریح کرد: من فکر می‌کنم که رئیس جمهور ترامپ باید به خاطر داشته باشد ما در قرن هجدهم زندگی نمی‌کنیم. اکنون منشور سازمان ملل وجود دارد و تهدید به جنگ، غیر قانونی است.
رئیس جمهور آمریکا در شرایطی که تنش‌ها میان تهران و واشنگتن به‌ویژه در هفته‌های اخیر افزایش یافته است در توئیتر خود نوشت که اگر هر حمله‌ای علیه آمریکایی‌ها از سوی ایران انجام بگیرد با پاسخ شدید مواجه خواهد شد و در برخی نقاط این پاسخ به معنی نابودی خواهد بود.
ظریف افزود: دولت آمریکا تلاش دارد ایران را تضعیف کند و بر اساس تحلیل‌های غلط دست به این کار زده است. ترامپ اطلاعات اشتباه و ارزیابی‌های غلط دریافت می‌کند و اکنون خود را در موقعیتی می‌بیند که معتقد است باید از آن بیرون بیاید.
رئیس دستگاه دیپلماسی کشورمان در ادامه این گفت‌وگو تحریم‌های آمریکا علیه ایران را توهین دیگری از سوی واشنگتن به ملت ایران توصیف و تاکید کرد که آمریکا کاملاً خلاف برجام عمل کرده است.
انتهای پیام
