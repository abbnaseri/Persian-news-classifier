اروپا "مکانیسم ماشه "را علیه ایران فعال نمی‌کند
به گفته دو مقام اروپایی، انگلیس، فرانسه و آلمان قرار نیست "مکانیسم ماشه" را که می‌تواند منجر به اعمال مجدد تحریم‌های سازمان ملل علیه ایران شود را فعال کنند.
به گزارش ایسنا، دو دیپلمات اروپایی به اطلاع خبرگزاری رویترز رسانده‌اند که پس از عبور ذخایر اورانیوم غنی شده ایران از مرز ۳۰۰ کیلوگرم، سه کشور اروپایی قصد ندارند که مکانیسم ماشه را علیه ایران فعال کنند.
اعلامیه روز دوشنبه ایران در خصوص عبور ذخیره‌سازی اورانیوم غنی‌سازی شده‌اش از مرز ۳۰۰ کیلو به تأیید آژانس بین‌المللی انرژی اتمی که وظیفه نظارت بر برنامه هسته‌ای ایران ذیل برجام را دارد، رسیده است.
یک دیپلمات اروپایی به رویترز اعلام کرد که اروپا به دنبال تشنج‌زدایی است و بنابراین مکانیسم ماشه را علیه ایران فعال نخواهد کرد.
دیپلمات دوم نیز اعلام کرد که سه کشور اروپایی به دنبال بازگرداندن ایران به تعهدات برجامی هستند و می‌خواهند زمان بیشتری را برای گفت‌وگو فراهم نمایند.
یک منبع فرانسوی همچنین گفت: بنا بر گزارش آژانس بین‌المللی انرژی اتمی، می‌خواهیم به مسئله عبور ذخایر اورانیم از حدود تعیین شده‌اش در چهارچوب روند برجام نگریسته شود. ایران باید فوراً به تعهدات برجامی خود بازگردد. کماکان زمان برای مذاکره وجود دارد.
مکانیسم ماشه یا سازوکار رسیدگی به اختلاف در برجام که در این توافق‌نامه گنجانده شده است تاکید دارد اگر ایران از برجام سرپیچی کرد، تحریم‌هایی بین‌المللی که با برجام، برچیده‌شده، دوباره بازگردانده می‌شوند.
به گزارش ایسنا، محمد جواد ظریف، وزیر امور خارجه کشورمان روز دوشنبه تأیید کرد که ذخایر اورانیوم غنی‌شده ایران از مرز ۳۰۰ کیلوگرم گذشته است. او گفت که این اقدام بر اساس برنامه‌ریزی زمان‌بندی شده و از پیش اعلام شده بوده است.
انتهای پیام
