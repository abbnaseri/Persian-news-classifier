تا به اسلام و دین پایبندیم، آمریکایی‌ها دست از سر ما برنمی‌دارند
رئیس دفتر عقیدتی سیاسی فرماندهی کل قوا گفت: مردم ما باید در انتخابات آینده دقت کنند و ببینند چه کسانی کعبه آمالشان آن طرف است و دل به دشمن دارند.
به گزارش ایسنا، حجت الاسلام و المسلمین علی سعیدی در مراسم بزرگداشت شهدای هفتم تیر در حرم مظهر رضوی، اظهار کرد: این مجلس جهت بزرگداشت شخصیتی عالم، مجاهد و انقلابی حضرت آیت الله بهشتی و یارانش برگزار شده که در هفتم تیرماه به دست منافقین خبیث بر ملت و انقلاب ما بسیار گران تمام شد و حادثه دردناکی بود. از طرف دیگر مناسبت‌هایی در این ایام اتفاق افتاده که قابل توجه است. در ۶ تیر یعنی یک روز قبل از حادثه هفتم تیرماه ترور رهبر معظم انقلاب در مسجد ابوذر اتفاق افتاد. شاید حکمتی در آن بود که اگر ایشان در آن مجلس نبودند و این اتفاق نمی‌افتاد، قطعاً در جلسه حزب جمهوری اسلامی شرکت می‌کردند و همراه دیگر بزرگان ملت ما از فیض وجود این برکت الهی محروم می‌شدند.
وی ادامه داد: حادثه سوم ۱۱ تیر، شهادت مرحوم شهید صدوقی در محراب عبادت بود که به دست منافقین اتفاق افتاد. حادثه چهارم حمله آمریکا به هواپیمای مسافربری بود که جمع کثیری از ملت ما در این حادثه به شهادت رسیدند. آن از ارباب است و آن‌چه در داخل اتفاق افتاده از نوکران ارباب بوده که منافقین این حوادث داخلی را رقم زدند، به همین جهت از ۶ تا ۱۲ تیر که حادثه حمله به هواپیما اتفاق افتاد، به عنوان هفته افشای حقوق بشر آمریکایی نامگذاری شده است.
وی با بیان این‌که «ما در شرایطی قرار داریم که ملت ما در اوج عزت و اقتدار در سطح جهان ارزیابی می‌شوند»، عنوان کرد: بعد از حمله نیروی هوافضای سپاه به پرنده بدون سرنشین، پیامدهایی را در سطح منطقه و جهان مشاهده می‌کنیم که باید بگوییم از برکات و معجزات الهی است. این پرنده گران‌ترین هواپیمای آمریکا بوده که سه برابر یک هواپیمای بمب‌افکن اف -۳۵ آمریکایی یعنی ۲۲۰ میلیون دلار قیمت دارد. تاکنون قدرت موشکی ما برای دنیا روشن شده بود اما قدرت پدافند ما چندان برای دشمن مشخص نبود. این حادثه نشان داد که قدرت پدافند ما هم‌طراز قدرت موشکی ما است.
رئیس دفتر عقیدتی سیاسی فرماندهی کل قوا اضافه کرد: قدرت پدافندی سوم خرداد از اس -۳۰۰ روسی قوی‌تر عمل کرده، بیش از ۵۰ هزار پا پدافند می‌کند، البته تا ۷۰ و ۹۰ هزار پا نیز توانایی دارد اما اس -۳۰۰ تا ۷۰ هزار پا پدافند می‌کند. این پرنده رادارگریز است یعنی هیچ راداری نمی‌توانست این پرنده را رصد کند اما دستگاه رصدکننده ما این هواپیما را شناسایی و به موقع شلیک کرد و افتخار بزرگی را برای نظام به وجود آورد.
وی در خصوص فلسفه اختلاف شهید بهشتی با بنی‌صدر نیز گفت: اختلاف این دو چهره و دو جریان یعنی شهید بهشتی و بنی‌صدر کلام نبود. بهشتی محور و در رأس یک جریان و بنی‌صدر نیز در رأس یک جریان بود، یعنی دو جبهه در برابر هم قرار گرفتند. ما مرزبندی داخلی و خارجی داریم، یک مرزبندی داخلی با جریانی بوده که باید آن را بشناسیم و یک مرزبندی نیز با آمریکا است که باید این مرزبندی و فلسفه اختلاف با آمریکا را نیز بدانیم و بشناسیم.ما در داخل تقابل بین شهید بهشتی و بنی‌صدر را داشتیم، همچنین تقابل بین امام (ره) و نهضت آزادی بازرگان نیز وجود داشت که امام می‌فرمودند جمهوری اسلامی نه یک کلمه کم و نه یک کلمه زیاد اما بازرگان بیان می‌کرد جمهوری دموکراتیک اسلامی. تنها اختلاف بر سر کلمه نیست. ما تقابل را در حادثه فتنه ۸۸ نیز داشتیم.
وی بیان کرد: تقابل بین اسلام ناب داریم که جمهوری اسلامی نماد این اسلام بوده، در برابر اسلام داعش و وهابی‌گری که عربستان نماینده این اسلام ساختگی است. آیا اختلاف مرحوم شهید بهشتی با بنی‌صدر اختلاف سلیقه‌ای، شخصی، ساختاری یا گفتمانی بوده است؟ اختلاف، اعتقادی و فکری و تقابل، ریشه‌ای است.
سعیدی با طرح این سوال که آیا تقابل بین شهید بهشتی و بنی‌صدر یا بین امام ودیگران متعلق به زمان ماست یا سابقه دارد؟ عنوان کرد: امام حسین (ع) نیز با یزید مشکل داشتند و درگیر شدند. بحث بر سر امامت، ولایت و رهبری اختلاف اساسی بوده است. اختلافی که امروز داریم تنها متعلق به زمان ما نیست. اختلاف خارجی نیز همین‌گونه است. این‌که ما با آمریکا درگیر و در تضاد هستیم، به این دلیل است که اسلام چارچوب و مبانی دارد و با کفر و شرک قابل جمع نیست. چرا ما با آمریکا در تقابل هستیم؟ آیا امکان سازش با آمریکا وجود دارد؟ در این زمینه بحث زیادی انجام شده است. آمریکا نماد و تجسم کفر، شرک، استکبار، استعمار، ظلم، تجاوز و سلطه است. این بحث ما نیست، ۲۴۰ سال است که آمریکا با زور بر دنیا حکومت می‌کند.
وی ادامه داد: کارتر بیان می‌کند که «ترامپ به من زنگ زد و گفت خبر دارید چین از نظر اقتصادی از ما جلو افتاده است؟ من به او گفتم طبیعی است برای اینکه ما در طول ۲۴۰ سال عمر آمریکا تنها ۱۶ سال جنگ نداشتیم، در تمام این مدت در حال جنگ بودیم اما چین هیچ هزینه‌ای برای جنگ نداشته، کار اقتصادی کرده، بار خود را بسته و امروز به عنوان یک قدرت در عرصه بین الملل عرض اندام می‌کند». خودشان اعتراف می‌کنند.
وی بیان کرد: آمریکا به ما که نتوانست حمله کند و تنها در جنگ صدام را علیه ما تحریک کرد اما جرأت نکرد مستقیم به جنگ با ما بیاید. اکنون نیز زدن هواپیمای بدون سرنشین ذلتی برای آمریکا بود. ارتش آمریکا برای خود ادعای بسیاری قائل هستند اما جرأت نکردند که وارد جنگ با ما شوند و حتی یک نقطه از کشور را مورد هدف قرار دهد.
رئیس دفتر عقیدتی سیاسی فرماندهی کل قوا اضافه کرد: ترامپ دروغ می‌گوید که محاسبه کردم اگر حمله کنیم ۱۵۰ نفر کشته می‌شوند. در طول ۵۰ سال در نیمه دوم قرن بیستم، آمریکا به ۲۲ کشور مستقیماً حمله کرد. این موارد کارنامه آمریکا بوده و تنها بحث ما نیست. آمریکا گرگی در این دنیاست که به جان ملت‌ها افتاده و امروز ملت انقلابی ایران این قدرت اهریمنی را به انزوا کشانده است.
وی با اشاره به اینکه آمریکایی‌ها در طول این ۵۰ سال در ۱۷ کشور دخالت کردند که یکی از آن‌ها ایران است، تصریح کرد: آن‌ها در حکومت شاه دخالت کردند، کودتای ۲۸ مرداد را به راه انداختند، جنگ ۹۴ ماهه و کودتای نوژه را به پا کردند، به هواپیمای مسافربری و سکوهای نفتی ما حمله کرده و منافقان را پرورش می‌دهند.: آمریکا در هیروشیما ۱۵۰ هزار نفر را در زمان کوتاهی کشت تا بمب اتم خود را آزمایش کند، با این کارها آن‌ها حقوق بشر را می‌دانند، آدم از پررویی و بی‌شرمی این افراد تعجب می‌کند. آمریکا در مصر و لبنان نیز دخالت کرده است. بسیاری از انسان‌های پاک، خدوم و کارشناس فنی را آمریکا، اسرائیل غاصب و یا مزدوران دست دوم و سوم آمریکا ترور کردند و دست به این اقدامات زدند، مانند شهدای هسته‌ای ما.
وی در خصوص مبانی تضاد ایران با آمریکا، گفت: قبله برخی آن طرف بوده و در حال حاضر مشکل نظام ما این است. مردم ما باید در انتخابات آینده دقت کنند و ببینند چه کسانی کعبه آمالشان آن طرف است و دل به دشمن دارند. مشکل بنی‌صدر وابستگی به خارج بود. فتنه ۸۸ را نیز تمام رسانه‌های خارجی تحریک و پشتیبانی می‌کردند. در همه حوادثی که در کشور ما عده‌ای مخالف به وجود می‌آوردند، آمریکایی‌ها با دستگاه رسانه‌ای خود پشیبانی می‌کردند. تضاد ما با آمریکا اعتقادی است. تا زمانی که به اسلام و دین پایبند هستیم، آمریکایی‌ها دست از سر ما بر نمی‌دارند. قرآن می‌فرماید «آن‌ها مرتب با شما می‌جنگند تا اینکه شما را از دینتان برگردانند، اگر بتوانند. شما باید خودتان را قوی کنید تا آمریکایی‌ها جرأت نکنند به سمت شما بیایند». اختلاف ما با آمریکا مبنایی، ریشه‌ای و اعتقادی است. قرآن می‌فرماید «یهود و نصاری از شما راضی نمی‌شوند، مگر اینکه از کیش و آئین آن‌ها تبعیت کنید». ما نمی‌توانیم و حق نداریم از کیش و آئین خود دست برداریم. تضاد ما با آمریکا سلیقه‌ای و تاکتیکی نیست، عمقی است. ما به دنبال صیانت از انقلاب، استقلال و مقابله با سلطه آمریکا بر ملت‌های مظلوم هستیم اما آمریکا دنبال سلطه بر جهان است، این دو قابل جمع نیستند. ما نمی‌توانیم در مقابل مظلومان فلسطین کوتاه بیاییم. خداوند به ما تکلیف کرده و مسئولان نیز مکلف هستند که در برابر اسرائیل بایستند. این تکلیف الهی است که از مظلومان فلسطین حمایت کنیم، در حالی که آمریکایی‌ها از اسرائیل حمایت می‌کنند.
سعیدی با بیان این‌که «امسال روز قدس با سال‌های قبل بسیار متفاوت بود»، عنوان کرد: این روز دو تفاوت داشت. اولین تفاوت اینکه ۱۰۰ کشور با ما همراهی کردند که سابقه ندارد ملت‌های دنیا کنار ایران بایستند و حمایت کنند. دومین تفاوت این است که امسال رسانه‌ها این اقدام را پوشش دادند. سی ان ان در دست رئیس‌جمهور آمریکا بود اما به دلیل درگیری با ترامپ، تظاهرات کشورها را منعکس کرد. الجزیره نیز هوادار عربستان بود اما پوشش داد. این موارد از آثار و برکات ایستادگی ملت ایران است، نباید احساس خستگی کنیم.
وی افزود: شاه در مقابل آمریکا بسیار ضعیف بود اما نخست‌وزیر ژاپن بعد از ۴۰ سال که از انقلاب می‌گذرد به محضر مقام معظم رهبری آمده و پیام می‌دهد، مقام معظم رهبری نیز بیان می‌کنند که من نه پاسخ خواهم داد و نه ترامپ را لایق پاسخ دادن می‌دانم. این برای ملت ما مایه افتخار است که رهبری انقلابی ۳۰ سال این انقلاب را در سخت‌ترین شرایط در اقیانوس مواج این منطقه و دنیا اداره می‌کنند. تضاد ما با آمریکا قائم به شخص و حزب خاص نیست. متأسفانه برخی در داخل بیان می‌کنند که مشکل ما با ترامپ و جمهوری‌خواهان است و اگر دموکرات‌ها روی کار بیانید، مشکل ما کمتر است اما این‌گونه نیست. اوباما که در مساله هسته‌ای نقش اول را داشت، اولین کسی بود که تحریم‌ها را تشدید کرد و ادامه داد. تفاوتی بین اوباما و ترامپ نیست. دموکرات‌ها با پنبه اما جمهوری‌خواهان با شمشیر سر می‌برند، دموکرات‌ها مکار هستند اما جمهوری‌خواهان علنی اقدام می‌کنند. هر دو مثل هم هستند؛ بنابراین برای ما فرقی ندارد.
وی اضافه کرد: تضاد ما با ترامپ قائم به موضوع نیست. مشکل ما بر سر مسائل هسته‌ای و موشکی نیست. زمانی که مساله هسته‌ای ذره‌ای فروکش کرد، به دنبال مساله موشکی رفتند و بعد نیز مساله حضور ما در منطقه غرب آسیا را بیان کردند که چرا در سوریه حضور دارید، از عراق حمایت می‌کنید و مقابل داعش ایستادید؟ این موارد مسائل اساسی ما با آمریکا است.
رئیس دفتر عقیدتی سیاسی فرماندهی کل قوا با اشاره به این‌که «اختلاف شهید بهشتی و بنی‌صدر بر سر سلیقه نبود، در سیاست خارجی، فرهنگ و اقتصاد اختلاف داشتند»، تصریح کرد: بنی‌صدر اقتصاد آزاد را دنبال می‌کند اما شهید بهشتی آزادی اقتصادی را دنبال می‌کنند. در سیاست خارجی بنی‌صدر به دنبال کنار آمدن با کفر و شرک است اما شهید بهشتی بیان می‌کنند که ما نمی‌توانیم با کفر کنار بیاییم. شهید بهشتی می‌گوید که احکام الله باید در جامعه پیاده شود و اگر اسلام در زندگی مردم رسوخ پیدا نکند و در حکومت پیاده نشود، نمی‌توانیم بگوییم جمهوری اسلامی داریم.
وی خاطرنشان کرد: اختلاف آن‌ها در این مسائل بود که آیا اعتقادات رهبری الهی است، از قانون اساسی بوده یا از آن فراتر است، باید با آمریکا سازش کنیم یا می‌توانیم بایستیم و شاخ دشمن را بشکنیم، باید از فلسطین حمایت کنیم یا نه، باید در منطقه مقابل داعش بایستیم یا نه، در زمینه فرهنگ نیز این بود که نمی‌توانیم بی‌بندوباری، بدحجابی و بی‌حجابی را بپذیریم. این موارد ریشه اختلافات بود تا اینکه سرانجام شهید بهشتی قربانی و به همراه ۷۲ تن از یارانش شهدید شد که برای ملت ما بسیار دردناک و برای امام بسیار سنگین بود و نظام توانست این داغ را تحمل کند.
انتهای پیام
