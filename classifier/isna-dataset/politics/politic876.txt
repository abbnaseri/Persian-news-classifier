جاناتان کوهن: برای بازگرداندن ایران به میز مذاکره تلاش اقتصادی و دیپلماتیک می‌کنیم
سفیر موقت آمریکا در سازمان ملل با تکرار ادعاهای این کشور علیه ایران در منطقه گفت که آمریکا به تلاش اقتصادی و دیپلماتیک برای بازگرداندن ایران به میز مذاکره ادامه می‌دهد.
به گزارش ایسنا، به نقل از پایگاه اینترنتی سازمان ملل، جاناتان کوهن، سفیر موقت آمریکا در سازمان ملل پس از نشست شورای امنیت در جمع خبرنگاران درباره ادعای آمریکا مبنی بر دست داشتن ایران در حوادث اخیر رخ‌داده علیه نفت‌کش‌ها در خاورمیانه مدعی شد: برای ما روشن است و بران جهان نیز باید این‌گونه باشد که ایران مسئول حمله روز ۱۲ ماه مه و ۱۳ ماه ژوئن به کشتی‌ها در خلیج فارس است. چنین حمله‌هایی یک تهدید جدی برای آزادی ناوبری و تجارت در مهم‌ترین گذرگاه‌های آبی جهان ایجاد می‌کنند.
کوهن درباره سرنگونی پهپاد جاسوسی آمریکا توسط ایران مدعی شد که این پهپاد وارد حریم هوایی ایران نشده بود اما این اتفاق بر اساس در در نظر گرفتن موقعیت آن در «حریم اطلاعات پرواز» این کشور رخ داد که با «حریم هوایی آن‌ها برابر نیست».
این دیپلمات آمریکایی در ادامه گفت: ایران باید متوجه باشد که این حملات غیرقابل قبول هستند. وقت آن رسیده است که جهان در گفتن این به ما ملحق شود. سیاست ما هنوز هم تلاش اقتصادی و دیپلماتیک برای بازگرداندن ایران به میز مذاکره است.
به گزارش ایسنا این ادعاها در حالی مطرح می‌شوند که آمریکا در مدت اخیر با اقداماتی مختلف تنش‌ها میان واشنگتن و تهران را فزایش داده است که درخواست آن را برای مذاکره بی اعتبار می‌سازد.
مجید تخت روانچی سفیر ایران در سازمان ملل متحد پیش از آغاز نشست غیرعلنی شورای امنیت سازمان ملل متحد در جمع خبرنگاران اعلام کرد: شرایط کنونی برای گفت‌وگو مهیا نیست، نمی‌توان در سایه تهدیدات دور میز مذاکرات نشست. این آمریکا بود که تنش علیه ملت ایران را آغاز کرد، آنان باید نیروهایشان را از منطقه خارج کنند.
وی گفت: هیچ عقل سلیمی نمی‌تواند مذاکره با کسی را بپذیرد که تهدید به تحریم‌های بیشتر می‌کند.
تخت روانچی ادامه داد: ما خواهان بروز تنش در خلیج فارس نیستیم؛ اما برخی طرف‌ها برای این منطقه بحران می‌خواهند تا بتوانند برخی از کشورهای منطقه را به خرید سلاح ترغیب کنند.
محمدجواد ظریف، وزیر امور خارجه کشورمان نیز درباره این اتهام‌زنی‌ها به ایران در حوادث اخیر خلیج فارس گفت: اینکه ایالات متحده فوراً و بدون ذره‌ای شواهد عینی یا ضمنی، به اتهام پراکنی علیه ایران دست می‌زند، تنها این را کاملاً آشکار می‌کند که تیم بی در حال حرکت به سوی یک نقشه جایگزین است: خرابکاری در دیپلماسی (از جمله در اقدامات آبه شینزو) و سرپوش گذاشتن بر تروریسم اقتصادی علیه ایران.
من چند ماه پیش دقیقاً درباره همین سناریو هشدار دادم؛ نه به این دلیل که من یک پیشگو باشم، بلکه به این دلیل که من ذات تیم بی را می‌شناسم.
وی همچنین درباره سرنگونی پهپاد جاسوسی آمریکا توسط ایران گفت: تمامیت ارضی کشور موضوع قابل مذاکره‌ای نیست و هر گونه خدشه به تمامیت ارضی ایران از سوی دیگران، بلافاصله با شدیدترین واکنش مردم ایران مواجه می‌شود.
انتهای پیام
