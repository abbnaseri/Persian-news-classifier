بریتانیا با توقیف نفت‌کش ایران، اهداف آمریکا را پیش می‌برد
یک عضو کمیسیون شوراها و امور داخلی مجلس شورای اسلامی گفت: ایران اسلامی توان مقابله به مثل را برای توقیف نفتکش خود دارد، تنگه هرمز در محدوده ایران قرار دارد و این‌گونه نیست که تنها زمینه فشار برای آن‌ها مهیا باشد.
اصغر سلیمی در گفت‌وگو با ایسنا، در خصوص توقیف نفت‌کش جمهوری اسلامی ایران در تنگه جبل‌الطارق توسط تفنگداران بریتانیا، اظهار کرد: توقیف کشتی ایران در آب‌های بین‌المللی رخ داده و در منطقه‌ای این توقیف صورت گرفته که این شک وجود دارد که بین مرز اسپانیا باشد یا انگلستان. بریتانیا ادعا دارد که در آن ناحیه مرز آبی و خشکی دارد، اما چنین ادعایی صحیح نیست.  وی افزود: دولت اسپانیا معتقد است که محل توقیف کشتی در مرز آبی این کشور است. سیاست انگلستان در توقیف کشتی، هیچ همخوانی با قوانین بین‌المللی ندارد و این عمل آن‌ها مغایر قوانین بین‌المللی است. از طرفی انگلستان می‌گوید ایران برجام را به طور کامل اجرا کند و ما اینستکس را عملیاتی می‌کنیم، اما در عمل اهداف آمریکا را در قبال ایران، پیش‌گرفته است.  نماینده مردم سمیرم در مجلس شورای اسلامی گفت: جمهوری اسلامی ایران باید با شدت اعتراض خود را به این عمل انگلستان ابراز کند. بدون شک ایران اسلامی توان مقابله به مثل را دارد و تنگه هرمز در محدوده ایران قرار دارد و این‌گونه نیست که تنها زمینه فشار برای آن‌ها مهیا باشد.  سلیمی با بیان اینکه هرچه سریع‌تر باید نفت‌کش ایرانی رفع توقیف شود، اظهار کرد: دستگاه دیپلماسی ایران باید به گونه‌ای عمل کند تا دیگر این مشکلات پیش نیاید. اگر سوریه تحریم است به این معنا نیست که ایران نفت در اختیار هیچ کشوری قرار ندهد، تحریم نفت سوریه صحت ندارد و این ادعاهای انگلستان صحیح نیست چراکه این کشور فقط اهداف آمریکا را دنبال می‌کند و با ایران صادقانه برخورد نمی‌کند.
انتهای پیام
