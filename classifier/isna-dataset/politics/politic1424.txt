برنامه‌های هفته قوه قضائیه امسال با رویکرد متفاوت برگزار می‌شود
رئیس کل دادگستری استان تهران در خصوص برنامه‌های گرامیداشت هفته قوه قضائیه گفت: بنای ریاست قوه بر این است که امسال، این برنامه‌ها با رویکردی متفاوت به مرحله اجرا درآید که در نتیجه آن شاهد ارتقا اعتماد عمومی نسبت به دستگاه قضا اعم از درون و بیرون باشیم.
به گزارش ایسنا، غلامحسین اسماعیلی در دومین جلسه همزمان شورای قضائی و شورای اطلاع رسانی دادگستری استان تهران، اظهار کرد: برخی از مشکلات مطروحه در زندان‌های استان به وسیله خود ما قابل حل است که از آن جمله می‌توان به کاهش جمعیت کیفری با استفاده از نوآوری‌های موجود در قانون اشاره نمود مانند تعیین تکلیف زندانیان مربوط به مهریه، سایر محکومین مالی و متهمان تحت قرار و لازم است در این راستا قضات نیز توجیه شوند. البته برگزاری منظم جلسات اجرایی شدن دستورالعمل کاهش جمعیت کیفری می‌تواند در این خصوص نقش بسزایی ایفا نماید.
اسماعیلی در ادامه افزود: مراقبت‌ها بایستی در ابعاد مختلف در زندان ارتقا یابد و امید است با اتخاذ تدابیر امنیتی لازم و آموزش پرسنل و نظارت مستمر بر عملکرد آنان، در آینده شاهد کاهش آسیب‌های موجود باشیم، ناگفته نماند علیرغم محدودیت در اعتبارات مالی و جذب نیرو، در حد مقدورات نسبت به رفع نسبی مشکلات مطروحه در گزارش ارائه شده از ناحیه مدیر کل محترم زندان‌های استان تهران اقدام خواهد شد.
سپس اسماعیلی با اشاره به برنامه گرامیداشت هفته قوه قضائیه تاکید کرد: بنای ریاست معزز قوه بر این است که امسال، این برنامه‌ها با رویکردی متفاوت به مرحله اجرا درآید که در نتیجه آن شاهد ارتقا اعتماد عمومی نسبت به دستگاه قضا اعم از درون و بیرون باشیم.
دومین جلسه همزمان شورای قضائی و شورای اطلاع رسانی و متعاقب آن نشست استانی و اقتصاد مقاومتی در سال جاری با حضور اعضا و به ریاست غلامحسین اسماعیلی در محل سالن کنفرانس مرکز آموزش و پژوهش اداره کل زندان‌های استان تهران برگزار شد.
در این نشست، برخی اعضای شورا به بیان اخبار مهم حوزه مسئولیت خود پرداختند که پس از انجام مباحث کارشناسی لازم حسب مورد تصمیماتی اتخاذ گردید.
انتهای پیام
