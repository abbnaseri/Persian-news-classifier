ابزارهای ایران برای مقابله با فرسایشی‌شدن تنش با آمریکا/باید نقش بیشتری برای«ظریف» قائل شد
یک عضو کمیسیون امنیت ملی و سیاست خارجی مجلس با تاکید بر این که «باید جمهوری اسلامی ایران نقش و جایگاه بیشتری برای ظریف و وزارت خارجه قائل شود» گفت: آمریکا با افزایش فشار به دنبال تسلیم ایران است که نه تنها این اتفاق رخ نمی‌دهد که ایران با استفاده از ابزارهایش می‌تواند کاری کند که تنش بین ایران و آمریکا به ضرر کشورمان فرسایشی نشود.
حشمت‌الله فلاحت پیشه در گفت‌وگو با ایسنا با اشاره به تحریم‌های اخیر مقامات ایرانی توسط آمریکا گفت: آمریکایی‌ها سه نوع سناریو و دیپلماسی را در قبال ایران تعریف کردند که شامل دیپلماسی رسمی، دیپلماسی مدیریت تنش و دیپلماسی عمومی می‌شوند که نوع رفتارهای آمریکا ناشی از نوسانات بین این سه دیپلماسی است.
وی توضیح داد: در دیپلماسی مدیریت تنش، هدف آنها درگیری با نهادهای قدرت است البته که بیشتر به دنبال جنگ روانی هستند و به جنگ عملی نرسیدند چون آمادگی برای جنگ عملی ندارند. در دیپلماسی مدیریت تنش بیشتر طرف آمریکایی‌ها سپاه بوده است.
فلاحت پیشه ادامه داد: در دیپلماسی رسمی ایران و آمریکا راهبردی ندارند و ما شاهد واکنش‌های رسمی وزیر خارجه به اقدامات آمریکا بودیم. در دیپلماسی عمومی هم فقط ظریف مانده بود که آنها می‌خواهند این باب را هم ببندند. البته که برای مقابله با این دیپلماسی آمریکا هم اقدامات وزارت خارجه و مراجع بالاتر تأثیرگذار است.
این عضو کمیسیون امنیت ملی و سیاست خارجی مجلس با تاکید بر این که «آمریکایی‌ها نشان دادند که راهبردی برای مذاکره با ایران ندارند» افزود: آنها در دو قالب دیگر یعنی دیپلماسی عمومی و دیپلماسی تنش اقداماتشان را انجام می‌دهند و می‌خواهند که با نهادهای قدرت در بیفتند. این که در این بین ظریف تحریم می‌شود دلیلش آن است که باب دیپلماسی رسمی از طرف آمریکا بسته شده و راهبردی برای مذاکره ندارد. از طرف دیگر ظریف از ابتدا در جریان مذاکرات برجام بود و زبان بین‌المللی را هم به خوبی می‌دانست. تماس‌های رسمی برای دفاع از مواضع جمهوری اسلامی ایران داشت که این اقدامات با تحریم‌های آمریکا مقابله کرد و در مجامع عمومی هم اختلافات را حل نمود.
فلاحت پیشه با این توضیح که «در ایران دیپلماسی پارلمانی آن چنان وجود ندارد»، گفت: از بعد رسانه‌ای هم رسانه‌های ایران به قدرت رسانه‌های آمریکا نمی‌رسد پس فقط ظریف بود که مقابل دو گانه آمریکایی‌ها می‌ایستاد و دیپلماسی کشور را دنبال می‌کرد و موفقیت‌هایی هم به دست آورد.
این عضو کمیسیون امنیت ملی و سیاست خارجی مجلس با تاکید بر این که «باید برای ظریف و وزارت خارجه در جمهوری اسلامی ایران نقش و جایگاه بیشتری قائل شد» گفت: البته که کنوانسیون‌های بین‌المللی و مشخصاً معاهده مقر اجازه نمی‌دهد که دیپلمات‌ها نتوانند در فضای عمومی دیپلماسی حضور پیدا کنند. پس از این باب باز هم تحریم آمریکا تأثیر نخواهد داشت و وزیر خارجه می‌تواند همچون گذشته به سفرها و اقدامات دیپلماتیک خود ادامه دهد البته باید آقای ظریف سعی کند که راههای دیپلماسی دیگری را به کار بگیر د.
فلاحت پیشه در جمع بندی گفت: آقای ترامپ بداند تا زمانی که تحریم‌ها به حالت تعلیق بر نگردد مجبور است در تهران با نظامی‌ها صحبت کند. البته هدف آنها تسلیم ایران است که قطعاً این اتفاق رخ نخواهد داد. ایران هم از ابزارهای زیادی برخوردار است که می‌تواند اجازه ندهد تنش بین ایران و آمریکا به ضرر ایران فرسایشی شود.
انتهای پیام
