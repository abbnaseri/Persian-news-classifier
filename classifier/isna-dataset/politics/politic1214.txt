جریمه ۱.۵ میلیاردی برای ۶ تن کالای قاچاق در ارومیه
مدیرکل تعزیرات حکومتی استان آذربایجان غربی گفت: در پی کشف ۶ تن کالای قاچاق از یک دستگاه اتوبوس، پرونده تعزیراتی برای متخلف تشکیل و حکم به پرداخت جریمه ۱.۵ میلیارد ریالی صادر شد.
به گزارش ایسنا، محمد اقوامی با بیان اینکه با گزارش مأمورین گمرک شهرستان سرو در حین بررسی کنترل ورود و خروج در محوطه گمرک از یک دستگاه اتوبوس، ۶ تن کالا کشف شد، اظهار کرد: این کالاها شامل مغز فندق، سموم دفع آفات نباتی و نخ به صورت جاسازی شده بود که به دلیل نقض تشریفات قانونی کشف و مراتب به تعزیرات حکومتی شهرستان ارومیه اعلام شد.
وی افزود: شعبه هشتم ویژه رسیدگی به قاچاق کالا و ارز شهرستان ارومیه با توجه به عدم ارائه اسناد و مدارک محکمه پسند، تخلف را محرز اعلام و حکم به ضبط کالاهای مکشوفه و اتوبوس حامل کالای قاچاق به نفع دولت صادر و متهم پرونده را به پرداخت یک میلیارد و ۵۰۰ میلیون ریال جریمه نقدی محکوم کرد.
انتهای پیام
