واکنش مکرون به سرنگونی پهپاد آمریکایی توسط ایران
رئیس جمهورفرانسه در واکنش به سرنگونی پهپاد آمریکایی در حریم هوایی ایران گفت که وظیفه ما دعوت همه طرف‌ها به آرامش است.
به گزارش ایسنا به نقل از خبرگزاری رسمی کویت (کونا)، امانوئل مکرون، رئیس جمهور فرانسه در پی افزایش تنش میان ایران و آمریکا و سرنگونی پهپاد آمریکایی صبح امروز (جمعه) در حاشیه نشست اتحادیه اروپا در بروکسل در گفت وگو با خبرنگاران، خواستار کاهش تنش در منطقه شد.
وی افزود: به نظر من مسئولیت ما در منطقه دعوت به کاهش تنش است.
رئیس جمهور فرانسه در عین حال مدعی شد: توافقی در سال ۲۰۱۵ امضا شد که علیرغم خوب بودنش کافی نیست؛ توافقی که از همان ابتدا فرانسه، آلمان و انگلیس بر ضرورت احترام گذاشتن به آن تاکید می‌کند.
وی گفت: فرانسه تمام تلاش خود را به کار خواهد گرفت تا ایران در برجام بماند و اقدامی اتخاذ نکند که امنیت ما را به خطر بیندازد و ما را به عقب بازگرداند. از اظهارات اخیر ایران در هفته گذشته بسیار متاسف شدیم.
مکرون گفت که اخیراً حقایقی مانند سرنگونی پهپاد آمریکایی رخ داده است بنابراین من همه طرف‌ها را به آرامش دعوت می‌کنم. تنش نظامی هیچ سودی برای ما به دنبال نخواهد داشت.
رئیس جمهور فرانسه در پاسخ به این سوال که در صورت سرنگونی پهپاد آمریکایی در حریم بین المللی و یا در حریم ایران چه اتفاقی رخ خواهد داد گفت: این مساله طی ساعات آینده مشخص خواهد شد.
به گزارش ایسنا، روابط عمومی کل سپاه پاسداران انقلاب اسلامی پیش از این در اطلاعیه‌ای اعلام کرده بود که در نخستین ساعات بامداد روز پنجشنبه (۳۰ خرداد) یک فروند پهپاد جاسوسی "گلوبال هاوک " امریکا بعد از تجاوز به حریم سرزمینی جمهوری اسلامی ایران در منطقه روبروی کوه مبارک استان هرمزگان، هدف آتش پدافند نیروی هوا فضای سپاه پاسداران انقلاب اسلامی قرار گرفت و سرنگون شد.
چند ساعت بعد از اینکه سپاه از سرنگونی یک فروند پهپاد جاسوسی آمریکا در مرز هوایی ایران خبر داده بود، دونالد ترامپ، رئیس جمهور آمریکا در صفحه رسمی خود در توئیتر نوشت "ایران اشتباه بزرگی مرتکب شده است. " و گفته می‌شود یک برنامه برای واکنش نظامی محدود علیه کشورمان را نیز در نظر گرفته که از انجام آن پشیمان شده است.
محمد جواد ظریف، وزیر امور خارجه ایران نیز در توئیتر نوشت: «در ساعت ۱۴:.. بامداد پهپاد آمریکایی در حالت پنهان از امارات پرواز کرد و حریم هوایی ایران را نقض کرد. این پهپاد در ساعت ۰۴:۰۵ در مختصات 25°59'43"N 57°02'25"E در نزدیک کوه مبارک هدف قرار گرفت. ما قطعات پهپاد نظامی آمریکا را در آب‌های قلمرو خودمان، جایی که این پهپاد ساقط شد جمع‌آوری کرده‌ایم.»
وزیر امور خارجه کشورمان در این توئیت علاوه بر ارائه مختصات محل سقوط این پهپاد، دو نقشه را منتشر کرده که نشان می‌دهد این پهپاد پس از نقض حریم هوایی ایران، هدف قرار گرفته است.
همچنین نماینده دائم جمهوری اسلامی ایران در سازمان ملل، در نامه‌ای به آنتونیو گوترش دبیرکل این سازمان که نسخه‌ای از آن برای رئیس شورای امنیت سازمان ملل نیز ارسال شده است اعلام کرد: این اقدام پس از اخطارهای مکرر به پهپاد مذکور و طبق حق ذاتی ایران در دفاع مشروع از خود طبق ماده ۵۱ منشور سازمان ملل، صورت گرفته است.
در این نامه ضمن اعلام اینکه این اقدام آمریکا نقض حقوق بین‌الملل و منشور ملل متحد، بویژه بند ۴ ماده ۲ آن بوده و مسئولیت بین‌المللی آمریکا را در پی دارد، این عمل به شدیدترین لحن ممکن محکوم شده است.
روانچی با بیان اینکه "کشورمان در پی جنگ نیست"، اعلام کرده که در عین حال ایران حق مسلم خود را برای اتخاذ هرگونه اقدام لازم در مقابل نقض سرزمین خود محفوظ می‌دارد و مصمم است قاطعانه از مرزهای هوایی، آبی و خاکی خویش دفاع کند.
انتهای پیام
