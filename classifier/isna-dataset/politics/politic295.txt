ختم پانزدهمین جلسه رسیدگی به پرونده بانک سرمایه/ جلسه بعدی ۱۶ تیرماه
پانزدهمین جلسه از دور سوم رسیدگی به پرونده بانک سرمایه در شعبه سوم دادگاه ویژه رسیدگی به مفاسد اقتصادی به ریاست قاضی مسعودی مقام پایان یافت.
به گزارش ایسنا، قاضی مسعودی مقام همزمان با اذان ظهر ختم پانزدهمین جلسه رسیدگی به پرونده بانک سرمایه در شعبه سوم دادگاه ویژه رسیدگی به مفاسد اقتصادی را اعلام کرد.
 در پانزدهمین جلسه از دور سوم رسیدگی به پرونده بانک سرمایه، ادامه دفاعیات وکیل مدافع بهمن خادم از موکلش در جلسه استماع شد.
 همچنین در این جلسه قهرمانی نماینده دادستان توضیحاتی را در خصوص دفاعیات امروز وکیل مدافع بهمن خادم ارائه کرد.
 در این جلسه خیرالله بیرانوند یکی دیگر از متهمین بانک سرمایه نیز به ارائه دفاعیات خود پرداخت.
 سرانجام قاضی صلواتی همزمان با اذان ظهر ختم این جلسه رسیدگی را اعلام کرد و گفت: جلسه بعدی رسیدگی روز یک‌شنبه ۱۶ تیرماه ساعت ۹ صبح برگزار خواهد شد.
 بر اساس این گزارش، در اولین مرحله رسیدگی‌های قضائی، پرونده علی بخشایش فرزند روح الله به اتهام مشارکت در اخلال عمده در نظام اقتصادی کشور از طریق اخلال در نظام پولی و بانکی و مشارکت در ۴۶ فقره خیانت در امانت، پرویز کاظمی فرزند درویش به اتهام مشارکت در اخلال عمده در نظام اقتصادی کشور از طریق اخلال در نظام پولی و بانکی و مشارکت در ۴۱ فقره خیانت در امانت و محمدرضا توسلی فرزند غلامرضا به اتهام مشارکت در اخلال عمده در نظام اقتصادی کشور از طریق اخلال در نظام پولی و بانکی و مشارکت در ۴۰ فقره خیانت در امانت در شعبه سوم دادگاه ویژه جرایم اقتصادی در ۴ جلسه علنی و به ریاست قاضی مسعودی مقام رسیدگی شد.
 بدهی این سه متهم حدود ۳ هزار میلیارد تومان است.
 پس از پایان رسیدگی به این مرحله از پرونده، ۲۷ اسفند ماه سال گذشته اعضای هیأت مدیره بانک سرمایه، علی بخشایش، پرویز کاظمی و محمدرضا توسلی هر کدام به ۲۰ سال حبس، تحمل ۷۴ ضربه شلاق در انظار عمومی و محرومیت دائم از مشاغل دولتی محکوم شدند.
 در مرحله دوم رسیدگی به این پرونده، حسین هدایتی و ۱۰ متهم دیگر در ۶ جلسه و در شعبه سوم دادگاه ویژه رسیدگی به پرونده اخلالگران ارزی و اقتصادی محاکمه شدند. بر این اساس، حسین هدایتی به جرم اخلال عمده در نظام پولی کشور به تحمل ۲۰ سال حبس و محرومیت دائم از بکارگیری در خدمات دولتی و رد مال معادل ۴۸۸ میلیارد تومان به نفع بانک سرمایه و تحمل ۷۴ ضربه شلاق در انظار عمومی محکوم شد.
 در دور سوم رسیدگی به این پرونده سیدهادی رضوی و احسان دلاویز دو نفر از تسهیلات گیرندگان بانک سرمایه و ۲۹ نفر از مدیران وقت این بانک در این دادگاه محاکمه می‌شوند که البته در جلسات گذشته، آخرین دفاعیات سیدهادی رضوی و احسان دلاویز اخذ شد.
 انتهای پیام
